**Birinci Bölüm**

Soğuktu; özellikle de o gece, ısırgan kış soğuğu daha iyi
hissediliyordu. Hapishaneye dönmüş bu beton yapıların gölgesiyle
bütünleşmişti, öfke kusan soğuk. Şehrin karanlığında kaybolmuş umutların
öcünü almak istiyordu muhtemelen. Doğadan yükselen nefretin gölgesinin
yamaçlarında, ürkek yavrulara dönmüştü şehrin tüm insanlığı. Sabahın
ışıklarını görmek dahi artık bir piyango biletinden fazlası değil iken,
ödenmesi gereken borçlar çoktan unutulup gitmişti. İşte bu yüzden o
betonların arasında ölüp gitmeyi hak ediyordu masumu da, suçlusu da.
Fakat o gecenin soğuğu pek bir cılız kalıyordu, geceyi ve boşa harcanmış
vakti takiben sorulacak her hesabın yanında.

O gece ay ışığı, şehrin cüretkar aydınlığını bastırmak için canla başla
çalışıyor, yılmadan yansıtıyordu sonsuz boşluğun delici parlaklığını.
Lakin gri renkli şubat bulutları, ay ışığını soğurmaya yemin etmiş gibi
devasa boşluğun en temel rengine hizmet ediyorlardı. Bulutların
yoğunluğundan kurtulabilmiş bir hüzme ışık, bir apartmanın en üst
katındaki ufak ama israfsız bir odanın penceresine vurmaktaydı.
Pencerenin hemen solunda, üzerinde çeşitli kitap, doküman ve alkol
şişelerinden medeniyet yaratmış hafif tozlu, beyaz bir çalışma masası
bulunuyor; hemen karşısında ise dolup taşmış, rastgele gazete
kağıtlarının rafları zorladığı bir kitaplık yükseliyordu. Tozlu bir
gitar, bu kitaplığın kısa kenarına bakan tek kapılı bir dolabın
üzerinde, yeniden sevgi ve şefkat göreceği günleri beklemekteydi. Fakat
dolap ile kapı arasındaki iki kişilik yatağın hemen sağında minik bir
komodin, komodinin üzerinde bir çalar saat, olmaları gereken
yerdeydiler. Lakin yatağın içinde, o gece istemsizce borç bildiği
kabusuyla sıcak bir ilişki kurmuş, orta yaşlarından bir an önce çıkmaya
eğilimli bir genç adam uyumakta ve bu ufak odanın mobilyasını
tamamlamaktaydı.

Kısacık saçları ve daha kısa sakallarının arasından akıp giderek sele
dönüşen ter, adamın nasıl bir şeytanla yüzleştiğini anlatmak için yetip
artmaktaydı. Yapay barınağının dışında kalan dondurucu havaya inat,
bedeninden yayılan ısı, terinin soğukluğuna meydan okuyamayacak kadar
cılız ve ürkekti. Mimikleri o kadar huzursuz, yüz kasları o kadar
acınasıydı ki; gördüğü kabusun derinliğini, bu uçurumdan düşerken
hissettiklerini tahmin etmek istemezdi hiçbir insan evladı.

Mübalağa. Rüyalar, yersiz ve basit abartılardan ibaretti. Sabırsız bir
bekleyiş, kontrolsüz ama kontrol manyağı iç dünya ve elde edilen koca
bir hiç. Ancak derinlerde bir yerlerde, bilinçaltının acı bir çığlık ile
anlatmaya çalıştığı bir derdinin bulunduğunu biliyordu. Tedirgin
anıların adım adım zehirlediği aklından geçen görüntü parçaları,
anlamsız ama yerindeydi. Ayırt edemiyordu, neyin gerçek ve neyin hayal
olduğunu. Bilinci kapalı bedeninin, o titremekten yorgun düşmüş beyaz ve
düzgün dişlerinin ardından bir kelime fısıldadı karanlığın hüküm sürdüğü
yalnız ve sessiz odasına.

"Alessa\..."

Dört duvarın arasında yapayalnızdı. Bir avlunun orta yerinde.
Çevresindeki anlamsız yıkımın kalbinde, sandalyeler ve masalar
bulunuyordu. Belki istemsiz kaostan, belki zaman aşımına uğramışlıktan;
kim bilir. Yapabildiği tek çıkarım, bu bulanıklığın ardında unutulup
giden, gömülmüşlüğün açığa çıkardığı hoşnutsuzlukların yatmasıydı.

Kızıl bir yağmur düşmeye; yeri, damla damla inletmeye başlamıştı.
Parçacıkların düştükleri avluya yakından baktığında, göletin kırmızılığı
karşısında şaşkına döndü. Kan kırmızısına aşinaydı. Bu görüntüden
kurtulmayı düşlüyordu, bir yanı. Gözlerini kaçırıp çevresindeki başka
nesne ve yapılara verdi dikkatini. Tam karşısındaki duvarın dibinde ufak
bir tümsek, duvarın üzerinde ise çamurla kaplı bir pano bulunuyordu.
Hatırlayıp hatırlamadığından emin olamadığı bu mekanlardan bir dünya
yaratmıştı kendine, gerçekleşmesi fazlasıyla imkansız görünen ama bir
yandan da ufak tefek fantezileri, bir bakıma, eyleme döken.

Şimdi çok yüksek bir binanın çatısına tırmanmış, bakışlarını aşağı
dikmiş ve ceset dolu göletin bulanık kırmızısını hayran hayran
izlemekteydi. Çatının diğer yanına çevirdi bakışlarını, biraz olsun
kaçabilmek için bu anormal görüntüden ve rengi laciverde çalan bir
gölgenin farkına vardı. Önce seslenmeye çalıştı, ne olup bittiğe dair
bir fikir edinebilmek için, sonra kendi soğukkanlılığının dehşetine
kapılıp vazgeçmeye çalıştı, gölgeyi alarma geçirme sevdasından. Lakin
silüet, çoktan yanında bitmiş; gözlerini, gözlerine dikmişti bile.

Aslında dehşete kapılmasının nedeni hiçbir vakit ego tatmini sağlayan
soğukkanlılığı olmamıştı. Sarı saçların ardından parlayan o ufak surat
ve duygusuz bakışlar, tanıdık ama alışılmadık geliyordu. Ne hissettiğini
esas şimdi bilmiyordu. Ve ağzından dökülen kelimeler, o ana kadar günah
keçisi gibi kullandığı istemsizliğine bir son vermiş gibiydi.

"Alessa.."

Mavi cübbeli silüet ise ufak bir hançeri, genç adamın donup kalmış
bedenine saplamıştı. Göz bebekleri yoktu. Bembeyaz. Acı dolu bir surat
ifadesi. Hala şefkat gösteriyormuş gibi. Genç adam ise acıyı değil,
ölümü hissediyordu. Midesine saplanmış hançere ve onu tutan ufak,
sevimli ellere baktı. Kanının yağmura karışıp, yokluğa aktığına şahit
oldu.

Gözlerini yeniden mavi cübbeliye çevirdiğinde ise aynı ifadenin
boşluğuyla karşılaşmıştı. Lakin bu sefer çatının diğer ucunda, hiç de
yabancı olmadığı başka bir karanlığı gördü. Birden surat ifadesi
değişti. Öfke, genç adamın bedeninden dışarı akan başka bir parçasıydı.

Sonra tek hissettiği; kanın, açılan yarıktan içeri doluşu ve her şeyin
biraz daha fazla bulanmasıydı, gri sis ve camsı görünüşe.

Saçmalıktan hallice kurguya sahip rüyanın geride bıraktığı acı duygu
kırıntılarının fırlattığı, bedeni sıcaklıktan muaf etmekte olan bir
yorgan. Alabildiğine açık gözler, sert ve derin nefes alışverişi ve
elbette istemsizliğin dibine vurmuş, inleyen kaslar. Hormonal kargaşanın
ve şoka girmiş bir bedenin içeriğinden bahsetmeye gerek dahi yoktu.

Kendine gelişi zor olacakmış gibi görünüyordu. Birkaç dakika, en azından
teri sıvılığını yitirene kadar, öylece bakınıverdi etrafına. Kalp ritmi
dinmeye başlamıştı. Derin bir nefes alıp dışarı verdi, rahat hissetmeye
çalışarak. Kafasını öne attı ve sol eliyle, alnındaki terleri sildi.
Normalde, dinlemiş ve bir sonraki güne hazır hissetmesi gerekiyordu.
Oysa sadece yorgundu. Gözlerini kapatabilse, yeterince dinlenebileceğini
zannedecek kadar yorgundu.

Boynundaki rahatsızlık azaldıkça, kalbinin rahatladığını ve kan
basıncının azaldığını anlıyordu. Sakinleşmeye başlamıştı öksüz vücudu.
Kafatasının içinde çığlıklar atarak bütün bedeni alaşağı eden sağ lobu
susmaya başlamıştı yavaş yavaş.

Kaslarını zorlayarak çıkardı sol bacağını yorganın altından ve dondurucu
soğuğun içine cesurca bir adım attı. Sonra diğer bacağı. Üzerinde mavi
bir tişört ve altında kahverengi bir pantolon vardı. Çıplak ayakları
soğuktan inliyordu. Yine de kendine gelmeyi başarmıştı ve soğuğu
umursayamayacak kadar bitkindi kasları. Biraz sonra yatağında oturuyor
ve gördüklerini düşünerek, kendini kandırarak tembellik ediyordu.

Kafasını sallayarak ayılmak için uğraştı kendini suçlayarak. Ayağa
kalkmaya yeltendi ve şaşırarak başarılı oldu. Yatağının hemen kenarında,
yerde bir paket sigara duruyordu. Bu karanlıkta onu görebilmesini,
sigaraya olan ağır bağımlılığına borçlu olduğunun farkındalık listesine
ekleyerek eğildi ve paketi eline aldı. Doğrulurken açtığı paketin içinde
birkaç dal sigara ve bir adet siyah çakmak bulunuyordu. Küfrederek
paketin içinden bir dalı ve çakmağı, ustalık ve yarı ayıklık güç
birliğiyle çıkardı ve paketi kapatıp, çalışma masasının üzerine
fırlattı.

Açlıkla boğuşan zavallı midesini daha tedirgin ve huzursuz ediyordu her
nefesi sigaranın. Anlaşılan psikolojik rahatlık biraz daha baskın
geliyordu bünyesinde. Masanın kenarındaki yarı dolu kül tablasını alıp
yastığının hemen yanına oturdu. Birkaç nefes sonra, ucunda biriken kül
treniyle beraber sigarayı kül tablasının kenarına bıraktı ve yeniden
eğilme zahmetine girip kül tablasını yere bıraktı. Bir eliyle de yatağın
altından çıkardığı bir çift çorabı, çift olduklarından emin olana kadar
yukarı kaldırdı.

Giydiği çorapların verdiği yalan sıcaklık hissinin üzerine ağzına aldığı
sigarasıyla dolabına doğruldu. Sigarayı hızlıca içine çekiyor ve ağzının
kenarıyla dumanını dışarı veriyordu. Dolabından çıkardığı hırkayı
üzerine geçirdi ve ağzındaki, kül treni dizisine yeni ve daha uzun bir
serisini çekmekte olan sigarasını, yatağın üzerinde kendini belli
etmemek için uğraşan kül tablasına bastırdı.

Koridora yöneldiğinde ise bir saniyeliğine duraksadı. Zira depo olarak
kullandığı solundaki odanın kapısı açıktı ve içeride pek çok gölge
bulunuyordu. Lakin normal olmayan ve bir türlü olamayacak şey, göz
ucundan ona sırıtmakta ısrarcıydı. Gölgelerden biri, gayet bilinçli bir
hareket eğilimindeydi. Kapı eşiğine yaklaşırken, genç adam sadece olduğu
yerde, sakin duruşuyla gölgeyi izliyordu.

"Rüyalar bazen çok sinir bozucu olabiliyor. O ana kadar yaşadığın
gerekli ve gereksiz her şeyi saklayıp, birden aklını kaçırmış gibi seni
boğmaya çalışan zavallı aklının gazabı hepsi\... Yani korkmamak
lazım\... Öyle değil mi, Ernesto?"

Gölgelerin arasından gelen boğuk ses yeterince rahatsız ediciydi. Fakat
Ernesto\'dan herhangi bir tepki gelmedi. Tek yaptığı, küçümseyici bir
bakış ve dışarıya hızlıca verilen bir miktar nefes olmuştu. \'Sıkıcı\'
imasının farklı bir yoluydu bu tabii ki. Yerinde kalıp, kulak asmak
yerine umursamaz bir eda ile yoluna devam etti. Bir kulağı ise halen onu
izlemekte olan gölgenin provokasyonundaydı. Hemen sağ tarafta bulunan
banyonun yüksek basamağına adım attı. Işığı bir anda açıp, gözlerinin
acı çekecek olması onu biraz tedirgin etmişti.

Bütün bu yavaş saçmalıkların, edebiyat parçalama sefasının, aslında ana
konsantre olmaya çalışmak olduğunu biliyordu. Bu yüzden sadece o ışığı
açtı ve halojen lambaların gözlerine işkence etmesine izin verdi. Kısa
süren ışığa alışma döneminin ardından, lavaboya yöneldi ve açtığı
çeşmeden akan soğuk suyun, teri soğumuş ellerine değmesine izin verdi.
Yüzüne her su çarpışında, biraz önce gördüğü rüyanın detaylarına tekrar
ve tekrar şahit oluyordu. İyice ayıldığını ve gözünde birikmiş
çapakların yerine rahatlık geldiğini anladığında ise çeşmeyi kapattı.
Hemen yanında bulunan havluyla yüzünü kuruladı ve havluyu yerine bırakıp
aynaya döndüğünde ise o garip suratla yüz yüze geldi.

Ernesto hafif gerilmişti, bu ani karşılaşma yüzünden. Fakat çok uzun
sürmedi bu şaşkınlığı ve yerini, umursamazlıkla karışık sıkılmışlığa
bıraktı.

"Edebiyat yapmayı bırak. Sanatsal korku filmleri seni bu hale getirdi."
dedi Ernesto, ellerinde kalan su damlalarını ensesine sürerken.

Karşısındaki yanık surat ise sadece sırıtmakla yetindi. Ernesto, iyice
gevşediğinden emin olduktan sonra aynaya son bir bakış atıp banyo
kapısına döndü. Bu sefer yanık suratlı adam tam karşısında duruyordu.
Eliyle \'uzaklaş\' emrine tercüman olan bir hareket sergiledi Ernesto.
Yanık yüzlü adam ise bir şeyler konuşmak ister gibi karşısında güçlü
duruşuyla heybetini sergiliyordu.

"Uzaklaş." diye emretti Ernesto;

"Önümden çekil, Lucian."

Lucian\'ın yüzünde parlayan cüretkar gülümseme, provoke etmenin farklı
bir yoluydu ve elbette başarılıydı da. Boğuk ses bir defa daha kulak
basıncına tecavüz etmekteydi.

"Olmayan biri için fazla nefes harcıyorsun, Ernesto." dedi Lucian,
yerinden kıpırdamadan.

Ernesto\'nun ilerlemesini ve içinden geçerken hissettiklerini tekrar,
tekrar ve tekrar, defalarca ve acımasızca hissetmesini istiyordu.
Hislerinin dengesizliğini kanıtlamaktan büyük haz duyuyordu. Genç adam
ise bu provokasyona dahil olmak zorundaydı. Lucian gibi asla var olmamış
bir karakteri karşısında görmek bir yana dursun, karşısında gördüğü bu
bir nevi hayaletin içinden geçerken, duyularının delirmiş gibi
kararsızlaşmasından pek bir rahatsızdı. Başka çaresi yoktu. Karşısındaki
her ne halt ise, bir şekilde Ernesto\'yu etkileyebiliyordu.

Bir şekilde\... Ve Ernesto bunun bir çaresini bulmak için
çabalayamayacak kadar tükenmiş hissediyordu kendisini. O nedenle,
yaşamayı öğrenmeyi tercih etti bu lanetin kollarında. Laneti çözüp,
kurtuluşa koşmak ise hayallerine dahi dahil olamayacak kadar değersiz
geliyordu ona.

Cesarete ihtiyacı olmadığını hatırlayıp sadece yürüdü o garip hayaletin
kapladığı yolda. Yanık suratlı yaratığın içinden geçerken,
hissettiklerini yok etmeye çalışmakla harcadı iradesinin büyük bir
kısmını. Geri kalanını ise banyonun ışığını karanlığa gömmek için.

Düşünceleri silip atmak için uydurulan melodilerle uzunluğuna uzunluk
katılan koridorun sonunda, yavaş yavaş doğmakta olan güneşin hafif
aydınlığında hayal meyal görülebilen kapı eşiğinin devamında mutfak
bulunuyordu. Gözlerinin ışığa alışmasının arifesinde, bütün yitirilmiş
bilinciyle bedenini doğrulttuğu ilk şey, su ısıtıcısı olmuştu. Sabahları
aç karnına acı çektirmenin en güzel yolu, bir fincan sıcak ve sade
kahveydi. Ne şeker, ne de krema. Bir acıyı bastırmak için başka acılar
yaratmanın doğruluğuna inanıyordu, Ernesto. Sanal acıların varlığından
bihaber hareketleri ise, bunu tam anlamıyla kanıtlıyordu.

Kahvesini yudumlarken, işe biraz daha ağrı katmak için gerekli olan
şeyin bir dal sigara olduğunu hissettiği anda, elini attığı tezgahın
üzerinde sigara paketini ve çakmağını buldu.

"Ne ara?" diye düşündü. Şaşkınlığını yatıştırmaktan onu alıkoyan şey
ise, mutfağın girişindeki yaratığın, derinden gelen sözleri olmuştu.

"İhtiyacın olur diye düşündüm." dedi, Lucian. İfade tarzı, genele aykırı
olarak, cüretkardan ziyade; arkadaşça, hatta dostçaydı. Ernesto\'nun
aklını karıştıran ikinci nokta da böylece ayyuka çıkmıştı. Ernesto
gözlerini kısarak mutfak kapısında, bir omuzunu duvara yaslamış garip
adama baktı. Şüphe ve anlaşılmazlık, suratındaki o ifadenin ana
hatlarını oluşturuyordu.

Anlamadığını göstermekten korkmadı. Sadece başını öne eğip, midesi ve
diline acı çektiren o kahveyi yudumlamaya devam etti. Sigarasını
yaktıktan ve kahvesinden birkaç yudum aldıktan sonra, kapı eşiğindeki
ifade problemi çekenin kayıplara karışmasının arifesinde, salona adım
atma gereği duydu. Midesinin açlık feryadını duymazdan gelmek için
haberleri seyretmek, gayet doğru geliyordu o an için.

Aynı saçmalıklar\... Koltuğun karşısında o haberleri izlerken aklından
geçen değil de, tam anlamıyla gerçek olan buydu. Hepsi, bir avuç
saçmalıktan ibaretti. Yalan söyleyen politikacılar, rant sağlamaya
çalışan kuruluşlar ve elbette, ezildiği halde koyunlukta ısrar eden ve
inatla çoban beklemekten bıkmayan bilinç yoksunu bir halk. Bir şeyler
yapmayı çok isterdi, çocukluğundan beri. Ailesinin aşıladığı o
doğrulukçu ve yurtsever duygulara sadık kalmak için elinden geleni
ardına koymak istemezdi. Lakin basit bir memur olarak, sorgulamasından
ziyade, siyasi olmasa dahi siyasi sayılan konularda konuşması yasaktı. O
nedenle hayatı, para kazanıp yaşamaya devam etmekten ibaret kalmak
zorundaydı.

"Belki bir gün\..." diyordu, kendi kendine. Ve, "Gerçekleşemeyecek
hayaller\..." diye cevap veriyordu Lucian, kulağına fısıldayarak.
Ernesto, kafasını çevirip Lucian\'a baktı. "Sonunda kendine gelmeyi
başarabilmişsin." dedi.

Lucian, gülümsedi. "Anlamıyor gibi görünmeyi başarmana her zaman hayran
kaldım, Ernesto."

Haberlerin iç karartıcı soğukluğunu susturmanın tek yolu, kapatma
düğmesine dokunmaktan geçiyordu. Bu doğrultuda Ernesto, saatin farkına
varmakta gecikmeyip giyinmeye başladı. Tabii ki boğuk dünyanın ünlü sesi
de eşlik ediyordu kendisine. Hatta bir parça ekmek yemesi için onu
zorlamaktan da geri kalmıyordu. Durum, Ernesto\'ya öyle ilginç gelmeye
başlamıştı ki, \'hatta\' demek bile zordu; zira bugüne kadar, yıllar
boyunca, duygusuz gördüğü bir adamın hissediyor \'gibi\' davranmasını
garip buluyordu.

Aynanın karşısında görüntüsüne dalıp gitmişti. Çocukluğundan beri, doğru
kıyafetlerle adam gibi göründüğünü düşünürdü. Fakat başkalarının
gördükleri şekillere değil, kendine yakıştırdıklarıyla daha yakından
ilgileniyordu. Gözünü kırpmak dahi istemiyordu. İçten içe, olduğu şeyi
sorgularken, sadece ufak bir ana adapte olmak ve kaybolup gitmek için
her şeyini verebilirdi belki de. Doğanın kanunlarına düzeysizce karşı
koymak gibi. Düzeysizce olduğu kadar, amaçsızca olan bu karşı koymanın
devamı ise kesin ve kesinlikle olması gerektiği gibi göz kırpmak ve
aynadaki yansımanın gerçek, yahut gerçekten hayal ve rahatsız edici
derecede ifadesiz suratına tanık olmaktı. Ernesto\'nun karşılaştığı
durumun, uzun ve sıkıcı bir cümle ile özeti ise tam anlamıyla buydu. Bu
nedenle monoton bir kapı kilidinden ayrılan sade anahtarlık üzerindeki
bir çift anahtar ve aynı anahtarla, kapatıldıktan sonra kilitlenen evin
kapısı, o an için önemli bir konuma yükselmek zorundaydı.

Yaptığı şeyin, sonuca varılamayacak bir \'koşu\'dan ibaret olduğunu iyi
biliyordu. Lakin yapabileceğinin en iyisinin bu olduğu da ayrı bir
gerçekti\... O\'na göre. Merdivenlerden inerken de, kendini hapsettiği
bu yalan karanlığı sorgularken de asla yalnız olamayacağını anlayabilmek
için emin adımlar atıyordu kafasının içinde. Aslında ne dışarıda ne de
içeride tek başına gömülüyordu mezarına. Bir yandan vicdan ve diğer
yandan, yanıklarla süslenmiş bir yansıma.

Kendini çapraz ateşe tutmanın bir numarası yoktu elbet. Hele ki, çapraz
ateşte öldürülmenin bu kadar ucuz ve normal görülebildiği bir dünyanın,
ücra bir köşesinde.

Gerçeklere dönmeyi başardığı bir ana denk gelmişti kendini sokak
kapısından dışarı atması. Henüz söndürülmemiş sokak lambalarının
altında, bomboş bir sokak. Birkaç kuş cıvıltısı ve uzaktan duyulan bir
köpek havlaması. Klişe, fakat yeterli. Belirli aralıklarla
yerleştirilmiş, ucuz fakat \'olduğu kadar\' oksijen üretmekle yükümlü,
ufak ağaçların dahi aksini gerçeğe çeviremediği soğuk havanın kirliliği,
elbette evinin duman altı havasından daha temiz geliyordu ciğerlerine.

Araba kullanmıyordu. Yeterince dört duvara hapsolmuşluk bir yanda
dursun; küçük yaşlarda geçirdiği kaza hem zorunlu olmadıkça araç
kullanmama ihtimaline, hem de aileden yoksun bir yetiştirilme dönemine
ortam hazırlamıştı. Zaten neredeyse her hanesine en az bir araç düşen bu
kentin, kendince, yeterli sıkıntıları mevcuttu. Bu ortama bir haneyi
daha katmaya ne tahammülü ne de niyeti kalmıştı. Toplu taşıma, özellikle
de bu saatlerde, biraz daha mantıklı geliyordu biraz aklını kullanabilen
azınlık için. Hele ki yolunun üzerinde gazete ve sigara alınabilecek bir
büfe bulunuyor ise.

12 Derhm. Kağıt ve bozukluk isimlerinin asilliğine mi, yoksa bir paket
sigara ve bir gazetenin toplam fiyatına mı yansın, kestiremiyordu. Belki
de kendini zehir satın almaktan korumak isteyen vergilere şükretmeliydi.
İstatistiki olarak işe yaramayan caydırıcı vergilere. Büfenin içinde,
Ernesto\'ya sigarasını uzatan adamın gülümseyerek söylediklerinin
arkasında yatan gerçek de buydu zaten.

"Zehirlenmek bile parayla, beyim."

\'Bey\' sözcüğünden pek hoşlanmayan Ernesto, zoraki bir gülümseme ile
paketi açıp içinden bir dalı dudaklarının arasına sıkıştırdı ve paketini
sol cebine attı. Gazetesini okuyarak, otobüs durağına doğru yolculuğuna
devam etmek üzere yola koyuldu, ardında sabah siftahını suratsız bir
adama borçlu büfeciyi bırakarak. Bir de hastalıklı bir takıntısı vardı
ki, yolda yürürken mutlaka ve mutlaka, üzerinde yürüdüğü doğrultudaki
engelleri göz önünde bulundurur, gerekirse farklı renk taşların üzerine
basmaz ve zaman zaman gazetesinden kafasını kaldırıp yola bakardı.

Aslında sıkı bir cumhuriyetçiydi. İç savaş üzerinden epey bir vakit
geçmiş olmasına rağmen açık açık konuşamıyordu kimse belirli konuları.
Gizlenilmesi gereken yerler dışında, siyaset konuşmaktan hoşlanırdı
zira. Fakat böylesine \'zor\' zamanlarda oluşması belirli çevrelerce
kaçınılmaz görülen gergin ortamı sakız kıvamına getirmemek için biraz
daha kısık sesle konuşmak aklına yatıyordu. Çünkü \'para
imparatorluğu\'nun ikinci yıkılışından sonra, yaklaşık 20 yıllık
\'eşitlik dönemi\' de kendine biçilen ömrün son perdesini oynamaktaydı.

Federasyon\'un parçalanmasının ardından, komşu ülkeler birbirleri
ardından işler çevirmekle meşgul kaldığı için en ufak bir güven ortamı
bile oluşturulamıyordu. Uzun lafın kısası, sokakta yürürken dahi,
yanınızdan geçen bir insan evladının kim olduğundan veya ne amaçla orada
bulunduğundan emin olamıyordunuz. Kimse, kimseye \'sıradan\' gözüyle
bakmıyor, aksine \'düşman\' kelimesinin fazlasıyla popüler olduğu günler
yaşanıyordu.

Bütün bu garip -ve temelsiz- siyasi, fakat paranın neden ve içerik
sahipliği yaptığı ilginç dönemin ortasında yaşamaya çalışan insanlardan
biriydi, Ernesto. Aşırı dozda kamu görevliliği nedeniyle de fikirlerini
kendine saklaması, etik olduğu kadar tabulaştırılmış doğru bir yol
olarak öğütlenmekteydi.

Her sabah otobüs durağına giden yolda, kendini yatıştırmak için, yahut
ciddi anlamda delirmek için gereken tek şey, bir tutam siyasi düşünce
kumpanyası yutmaktı. Kolay bir tahmin sonucunda ise Ernesto\'nun
reçetesinde, yatıştırıcı olarak politik saçmalıkların tekrar ve tekrar
içinden çıkmak vardı. Diğerlerinin ise büyük bir kısmı bilinçsizliğe
yenik düşürülmüş ve siyasi saçmalıkları aç karnına yuttukları için
mağaranın bir ucunda parlayan floresanı tavaf ederek deliliği
bulabilmişlerdi. Yine de, birkaç akıllı insan görebilmek mümkündü.

Siyaset bir kenarda pineklemeye devam ederken, otobüs durağının
arkasındaki büyük binanın girişinde bekleyen birkaç genç, senelerdir
sürdürdükleri \'düşük çaplı provokasyon\'a devam ediyorlardı. Ernesto,
her sabah, aynı otobüs durağında aynı otobüse biner ve aynı afişlerin
önünde duran aynı çocukları görürdü. Bugün, biraz daha farklı gelmişti.
Bir bakış atıp otobüse binmenin, havası sönmüş bir balona benzediğini
düşündü. Üstelik o balon, ufak bir çocuğun elinde ise olayı görüp yoluna
devam etmek, gün boyunca aynı şeyi düşünüp rahat edememek gibiydi. Bu
yüzden Ernesto, sigarasını yere atıp gençlerin kurduğu standa doğru
yöneldi.

Ufak standın üzerinde, sunulan bildirinin kopyaları ve şehrin pek çok
noktasında, duvarlara yapıştırılan \'Cumhuriyet, yeniden!\' afişleri
bulunuyordu. Ernesto, standın önünden sarkan afişe bir bakış attı.
Kendisinden yaşça genç bu adam ve kadınlar arasından uzun sakalları ve
saçları bulunan, sıska fakat küçümsenemeyecek bir boya sahip delikanlı,
diğerlerinin yanından ayrılıp Ernesto\'nun yaklaştığı standın arkasına
geçti.

"Basit, düşünmeyen bir orta sınıf yaratmak istiyorlar." dedi genç adam,
suratındaki ciddiyet, sabahtan beri kendini kandırmaya devam eden
Ernesto için bir umut ışığı yaratmaya yeterli bir sebep idi;

"Tabi orta sınıf yalanları bir yerde patlayacak. Eğer ekonomik adaleti
sağlayacaksak eski cumhuriyetin yeniden kurulması gerekiyor."

Gencin uzattığı bildiriyi isteksizce iki parmağı arasında tutup
okuyormuş gibi yaptı. Renksiz, desensiz ve sadece belirtmek
istenilenleri maddelemiş basit bir kağıt parçasıydı bu. Anlamlıydı. Ne
yazık ki kendini tutan parmaklar, Ernesto'nun zoraki bedenine
dikilmişlerdi.

"Nerelisin sen?" diye sordu Ernesto.

"Onir."

Gencin ciddiyetinde hiçbir sapma olmamıştı konuyla ilgisiz bu soru
karşısında. Büfecinin gereksiz diyalog çabasının ardından, bu defa
sabahının ilk samimi gülümsemesini yayabilmişti. Bildiriyi katlayıp
cebine indirdi ve bu sırada gencin, gazetesini fark edişine şahit oldu.

"Publasa okuyorsunuz. Bizden farklı düşünmüyorsunuz öyleyse."

"Geriye okuyacak pek bir şey bırakmadılar." diye cevapladı Ernesto,
suratındaki samimiyeti biraz daha ilerletip;

"Kolay gelsin."

"Bu aptallara acımamak elde değil, değil mi?" dedi Lucian, aydınlanma
evresini tamamlamakta olan gökyüzünü seyrederken. Sonra kafasını,
gazetesinin manşetlerine son bir kez göz gezdiren Ernesto\'ya çevirdi.
İşaret ettiği otobüsün durağa yanaşmasını beklerken, hiç de oralı
görünmüyordu Ernesto.

Gazeteyi katladı ve otobüsün kapısına yönelirken gözünün ucuyla
Lucian\'a bakıp "Elde." dedi. Kaşlarını çatarak gülümseyen Lucian, biraz
sonra otobüsün içinde, girişteydi.

"Ve, hala benzemediğimizden mi bahsediyorsun bana? Özellikle de bu et
torbalarının yanındayken\..." Memur kimliğini göstererek otobüste
ilerlemeye devam eden Ernesto\'nun, Lucian\'ın söylediklerine cevabı,
pis bir bakış olmuştu.

Otobüste -hele ki bu saatte- fazla kimse bulunmuyordu. Bu durum,
elbette, Ernesto\'nun işine geliyordu. Zira kimsenin ne kokusunu, ne
konuşmasını, ne de dırdırını çekmeden işe gidebilmek en güzeliydi. Her
otobüse binişinde hatırladığı okul zamanları, yaşadığı şehirdeki
popülasyonun ne derece sorunlu olduğunu anımsatıyordu Ernesto\'ya.
Öğleden sonra, güneşin altında gitmesi gereken okulu ve ağzına kadar
dolu bir otobüs içinde, zorunlu olarak giymesi gereken gömlek ve kumaş
pantolonun gazabını.

İşin kötüsü, eğitimcilerin çoğunun yoldan çıktığı bir dönem yaşamış
olması, Ernesto\'nun başını çok yakmıştı. Kıyafet ve disiplin
yönetmeliğine okul dışında da uyulması gerekiyordu. Sebebi, okulun
adının kötüye çıkarılmasını engellemekti. Okula gittiğin veya okuldan
çıktığın bir saatte, kravatın dahi takılı değilse, bu bir problemdi.
Yahut aynı saatlerde elinde sigara ile dolaştığın görülürse.
Eğitimcilerin çakallığıydı tüm bunlar belki de. Yönetmeliği kim bilir?
Senede onlarca kez değiştiriliyordu o vakitler. Kimin, hangi öğrenciyi,
hangi dersten bırakıp, seneye aynı dersi okutması karşılığında kaç para
aldığından bihaberlerdi.

Sadece yükseköğretimde değil, ortaöğretimde dahi böyle bir haltın var
olması\... İşin acınası tarafı ise buydu. Öğrenim hayatını, para basan
bir kuzu olarak geçirmeye zorlanmak! Bunca aptallığın arasından yetişip
çıkmak ciddi bir beceri yahut şans işiydi. Yine de bunun için dua etmek
gerekiyordu.

Geçmişine bulanmış düşünceler bulutunun çıkışını bulmak ise, biraz daha
can alıcı bir anın tanımıydı. Tıpkı Ernesto\'nun o an yaşadığı gibi.
Düşüncelere dalmışken, bir anda kendini otobüsün en arkasında yer alan
koltuklardan cam kenarında konuşlanmış olanın üzerinde buluverdi.

Yanındaki adamın farkına vardığında, hayatının aynı sıkıcı çizgide devam
edip, boşa gitmekte olduğunu hatırladı. En iyisi onu görmezden gelmekti;
tabi bu mümkün olabilseydi.

İnsanları değil, ardını gören gözleri; Ernesto\'dan uzak yerlere
odaklanmış görünüyordu. Tabi, sadece görünüyormuş gibi olduğunu
kanıtlaması da uzun sürmemişti.

"Geçmişine yaptığın kazı çalışmasında çay kaşıkları ve kirli bezler
kullandığının farkındasın, değil mi?"

Ernesto\'nun en büyük arzusu, yanında oturan psikopatın söylediklerini
kulaklarıyla işitebilmek; gerektiğinde işitmek istemeyebilmekti. Fakat
duyduğu şey, gerçek bir ses bile değildi. Yapabileceği en fazla,
kafasını cama yaslayıp dışarıyı izlemek olabilirdi. Bununsa işe
yaramadığını anlatmaya gerek dahi yoktu.

"Bence daha fazla deşmeye çabalama. Çağrışımlar, seni yanlış hatıralara
yönlendirebilir." dedi Lucian, başını yavaşça Ernesto\'ya çevirirken.

Bir süre bakışlarını ayırmadı üzerinden. Ernesto umursamama numarasını
sürdürmekteydi. Durumu yadırgamayan Lucian, küçümseyici bir gülümsemeyle
yetinip seyrine devam etti. Sahil yoluna çıkmak için köşeyi dönen
otobüsün içinden, yavaş yavaş görünmeye başlayan denizi fark etti.

"Sonunda\..." dedi Lucian;

"Fhram Körfezi."

Duyduğu şeye anlam veremeyen Ernesto, kuşku dolu bakışlarıyla sahile
döndü ve ilginç bir şey olup olmadığını kontrol etti. Lakin herhangi bir
anormallik yoktu. Her şeyin olağanlığına rağmen, Lucian\'ın hayranlık
ima eden sözleri, nedense Ernesto\'nun rahatını bozmuştu.

"İlk defa görmüyorsun ya." dedi Ernesto, mesafesini koruyormuş gibi
görünmek için kafasını tekrar cama yaslayıp, eski pozisyonuna dönerken.

Artık boğuk ses, biraz daha derinden yankılanıyordu. Sanki git gide dibe
batıyor, yavaş yavaş kendini yok ediyordu. Fakat Ernesto buna alışıktı;
Lucian her susmaya başladığında -ki gün içerisinde bu zor bir ihtimaldi-
aynı şeyleri hissederdi.

"Her ihtimale karşı\..." Ernesto\'nun son duyduğu sözler bunlar olmuştu.

Nadiren yaşadıklarının aksine, duyduğu zaman irkilmesini sağlayan
sözlerden pek bir farklıydı bu kelimeler. İrkildiği anlarda ise,
rüyalarından birinden uyanmış gibi hissederdi. Sadece biraz daha normal
kalp ritmiyle ve şoka girmemiş olarak\... Etrafına olan ilgisizliğini
kaybetmişti artık. Önce, birkaç durak sonra oturacak yer bırakmayacak
olan otobüsteki insanları fark etti ve derin bir nefes alıp dışarıyı
seyretmeye devam etti. Sonra, kısa süren \'çevreye duyarlılık\'
başlangıcını istemsiz olarak bitirdi ve Lucian\'ın mantıksız, hatta
oldukça anormal tavırlarını ve konuşmalarını düşünmeye başladı.
İstemsizlik performansından pek kayıp vermediği kesindi.

Bu kadar kısa ve anlamsız bir dizi diyalogdan, hiçbir şeyin veya pek çok
şeyin çıkması ihtimali vardı. Zira işin ucunda, yıllar önce benliğini
yitirmenin eşiğinden dönmüş bir adamın, belki de aklını kaybetmek
yerine, diğer parçasından ayrılmış bir kısmı; kontrolü, direnci ve
iradeyi eline geçirmek için uğraşıyor olabilirdi. Onca zaman boyunca
beraber nefes almaya zorlanmak, bu duruma zemin hazırlamak için yetiyor
da artıyordu. Lakin Ernesto, Lucian\'ın böyle bir amaç uğruna harekete
geçebileceği pek çok zaman ve fırsata denk gelmişti.

Hayır. Lucian akıllıydı. Elindeki şansı kaçırmayacak kadar gerçek, ancak
olasılıkları değerlendiremeyecek kadar hayaldi.

Yine de bazılarımızın, en güçlü silahlarla doğmuş olduğu bir gerçek.
Doğru noktalara yapılacak, doğru baskıları hissedebilmek. En donanımlı
beynin dahi panikleyeceği an ve anları sezebilmek. Av olduğundan bihaber
bekleyeni, masum olup olmadığını önemsemeden, akıl oyunlarına tabi
tutabilmek.

Kısacası, şeytana pabucunu ters giydirebilmek için donatılmış doğmak
yahut sonradan bu yetileri kazanmak. Somut bir silahın yapamayacağı her
şeyi başarabilmek için var olduğunu bilmek. İşin piyangosu ise, bu
yetilerin ne yönde kullanılacağı. İşte bunun bir piyango olmasının
nedeni, iradenin tek taraflı çalışmıyor olması.

Felsefe ve edebiyat bir kenarda, o \'sofistike\' duruşlarını
sergileyedursun, Ernesto\'nun otobüsten inme vakti gelmişti. Kargaşa
dolu kafasının içinden geçenleri bastırmak için ne halt edeceğini
bilmediği; bir elinin düğmeye, diğer elinin cebine titreyerek
ulaşmasından belliydi. Anlaşılan otobüsten inmesiyle, ölüm yoluna öpücük
göndermesi bir olacaktı.

Yoluna devam etmek için duraktan ayrılmakta olan otobüsün ardından,
şehrin göbeğinde, kirli havayı içine çekmekten biraz bile rahatsızlık
duymadan, sigarasını yakıp zehriyle bütünleşmişti. Güzelim sahile
sırtını dönmüştü ve karşısında, son birkaç senesini geçirdiği emniyet
müdürlüğü, geniş avlusu ve üç büyük binasıyla suratına bakıyordu.
Ernesto, kısık gözler ve dudağının kenarından belli olan, girişi
kapatmış dişleriyle alışılagelmedik bir ifade sergiliyordu. Tabii, bu
ifadenin ömrü, yeşil ışığın yanacağı ana kadar sürecekti.

Bir elinde gazetesi ve diğer elinde sigarasıyla genç adam, emniyet
müdürlüğünün girişine yönelmiş, kimliğini çıkarmaya tenezzül dahi
etmemişti. Herkes onu tanıdığı için değil, çoğunluk onu tanıdığı ve daha
fazlasının da ona yaklaşmaya cesaret edemediği için; buna güveniyordu,
bu umursamaz tavırlarının devamlılığı.

Avlunun girişinde ufak bir kontrol noktası bulunuyordu. Araç girişinin
hemen yanında, yaya girişi ve yaya girişi boyunca ise bir güvenlik
kulübesi vardı. Günden güne nöbetler ve nöbetçi memurlar değişiyor,
müdürlüğün çekirdek kadrosu dışında tayinler havada uçuşuyordu. Polis
devletinin, pek de polis devleti olamayan haliydi kısacası.
Kadrolaştıkça kadrolaşma, yüksek makamlardaki ensesi kalınların
yakınlarına, yakınlarının yakınlarına ve pek de yakın olmayan
yakınlarına ufak tefek, bir o kadar da masumane iş olanakları
sağlıyordu. Yine de bazı yasalar, çekirdek kadro kavramında hızlı
değişimleri engellediği için Ernesto ve iş arkadaşlarının yerleri
belliydi. Değişenler ise, ortama ayak uydurmaları en az bir ay süren
memurlar oluyordu. Toplumsal güvenliğin ne kadar önemsendiğini
kanıtlamaya gerek olmadığı kesindi.

O gün -herhalde yeni tayin edilmişti ki- bir memur, Ernesto\'yu
hayatında ilk defa görmüştü. Yaşını \'pek\' göstermeyen, etrafında
gelişen olaylardan kopuk bir adamın kontrol noktasından geçiyor olması
da, sanırım o günkü görevli beyefendiye, \'bu adam kesinlikle buralı\'
çağrışımı yapmamıştı ki, Ernesto\'nun arkasından "Bir dakika! Dur
orada!" diye seslenmişti.

Hiçbir şey olmamış gibi yoluna devam eden Ernesto\'nun, sesini
duymadığını zanneden görevli, oturduğu sandalyeden hızla kalkıp güvenlik
kulübesinin kapısına yönelmişti ki, yanında onunla beraber nöbette olan
diğer güvenlik görevlisi "Bekle!" diyerek adamı kolundan yakaladı. Adamı
kendine çekip, güvenlik girişine bakan camdan, aheste aheste yoluna
devam eden sinir bozucu adamı işaret etti.

"O, Clementi." dedi;

"Amirliğin çekirdek ekiplerinden birinde komiser." diye de ekledi, orta
yaşlı adam.

O iki adamın, hakkında dedikodular yapmakta olduğunu çok iyi bilen
Ernesto, yavaş adımlarla, yolun ve kamu alanında içilen sigaranın
zevkini çıkarırcasına ortadaki yüksek binaya yürüyordu. O sabah,
avludaki trafik fazlasıyla azdı. Girişine yaklaştığı ana binanın, hemen
yanında bulunan kapalı otoparka giren çıkan araç olmaması; o sabah,
şehirde bir problem olmadığının ve anormal bir gün olabileceğinin
göstergesiydi. Bunun farkında olan memurlar, sadece küfür etmekle
yetiniyorlardı.

Ana binanın giriş kapısının iki yanında, duvarların dibinde, üçer büyük
saksı ve ne idiği belirsiz süs bitkileri bulunuyordu. Bir tarafta ise,
diğerinden farklı olarak; bitkilerle yan yana olmasıyla büyük bir ahenk
yaratan, metal bir küllük vardı. Küllüğün yanında, ayakta duran kişi ise
tanıdıktı. Kare desenli gömleğinin içinde siyah bir tişört, altında kot
pantolon bulunan ve sigarasını içmekte olan adam, Ernesto\'nun gelişini
izliyordu. Kirli sakalı dışında; siyah, düz saçlarıyla bir beyefendiye
benziyordu. Yapılı olması ve kararlı duruşuyla, dışarıdan bakan birisine
aşırı ciddi görünüyordu. Dumanı dışarı üflemesinin arifesinde,
izmaritini yavaşça küllüğe bastırdı ve sigarasını söndürmeye niyetli
olmayan Ernesto\'ya yöneldi.

"İyi bir gün olacak gibi görünmüyor." diye seslendi, tanıdık yüz.
Ernesto ise \'her zamanki\' gülüşüyle, yani ağzının kenarıyla sırıtıp
hafifçe tıslayarak "Sana da günaydın, Alaik." dedi.

Eski dostluklar biraz gariptir, hele ki yirmi seneyi aşmış dostluklar.
Oyun bahçesinde başlayıp, belki omuz omuza bitmek zorunda bırakılacak
olan kardeşlikler\... Böyle günlerde dahi güvenilebilir birilerinin
olması, şans. Geçmişe dönüp, anıları yeniden taramanın bir anlamı yok
tabii ki. Sadece, bu hissi anlatmak zor. Belki sadece Ernesto için
geçerlidir, belki değildir. Yine de selamlaşmanın bir anlamı yoktu.
Birisinin varlığına alışmışlık her hâlükârda farklıdır.

Ölmek için can atan sigarayı yaşatmak için uzmanlığını ortaya koyan
Ernesto\'nun yanında yürümeye başlamıştı Alaik, giriş kapısından
itibaren. İki kat için, müdürlüğün bilgi vermeye can atan danışma
masasının hemen yanında bulunan çift kapılı asansörü kullanmanın hiçbir
zaman anlamı olmamıştı. Ernesto\'nun, bir asansör ve iki kat için bu
kadar stres peşinde koşup merdivenlere yönelmesinin de pek anlamı yoktu.
Zaten sigara içmenin zevkini, oksijene hiç ama hiç ihtiyacı olmayacağı
merdivenlerde çıkarmayı planlıyordu.

Yasalar gereği, kapalı alanda sigara ve benzerlerinin tüketilmesi
yasaktı. Aynı yasalar, içme suyuna karışan siyanüre tek kelime
etmiyordu. Ne de olsa birilerinin zengin olması, herkesin hayrınaydı.
Toplumsal konularda çakallık yapan bir takım yalakalar ise, en ufak bir
hatayı dahi affetmeyerek yetkilerini kullanmaktan çekinmiyorlardı.

Tabi, Ernesto\'nun bu \'risk bağımlısı\' hareketleriyle nokta vuruşu
yaptığı açıktı. Çünkü bağlı bulunduğu bu müdürlüğün kanatları altında,
kendisine karşı kin besleyen çokça çakal bulunmaktaydı. Kimileri ise
onun bir deli olduğunu düşünüyordu. Görev arkadaşları ve başarılı
geçmişi, kovulmasını yahut sürülmesini erteliyor da erteliyordu.
Herhangi bir haltı hiç korkmadan edebileceğini zannetmesinin sebebi
buydu.

Bir diğer sebebi ise, kaybedecek bir şeyi olmamasıydı.

"Merfr\'ün havası pek yerinde değil. O sigaraya dikkat et derim." dedi
Alaik, Ernesto\'nun umursamazlığından bıkmış bir tonda.

Başka birisi olsa, arkadaşça önermelerinin karşılığında koca bir
sessizlikle yüz yüze kalmayı kendine yediremezdi. Onca yıllık
arkadaşının, değişime uğramış ve gelgitlerle dolu bu haline katlanmak ve
üzülmemek elde değildi. Sineye çekmek ise ayrı bir dert. Yine de şansını
bir kez daha denemekten yanaydı Alaik.

"Babanın arabası hala garajda, değil mi?" diye sordu, merdivenlerden
çıkarken.

Alaik\'in, yanındaki adamın suratına sağlam bir yumruk indirmemesinin
sebebi, Ernesto\'nun başını sallayarak cevap vermiş olmasıydı. O da
cevaptan sayılırsa. Bir şeyler anlatmak zorunda hisseden Alaik, şansını
zorlamaya devam etti.

"Marcus, ve elbette hepimiz, artık otobüsle gelmeni istemiyoruz."
diyerek devam etti;

"Gerekirse evinin önünden alırım seni."

İlk kata ulaşmışlardı. Alaik\'in söyledikleri, Ernesto\'nun bir
kulağından giriyor ve diğer kulağından uçup gidiyordu. Yine de cevap
vermeye yeltenebildi, nihayetinde.

"Bugün, şu cumhuriyet isteyen gençlerle saçma bir konuşma geçti
aramızda." diye girdi konuya, Ernesto.

Alaik, doğru düzgün bir cevap beklerken karşılaştığı bu anlamsız
hikayeye sinirlenmişti. Kafasını bir anlığına başka yana çevirip hızlıca
nefes verdi. Fakat oynamaya devam edecekti, o gereksiz muhabbetlere
girerek kendini savunmaya çalışan kabuğunun altında bir Ernesto, hala
kurtarılmayı bekliyordu.

"Hani, eski ülkeyi yeniden kurmak için mücadele verenlerden biriyle. Bir
üniversite öğrenci-"

Alaik, Ernesto\'yu paltosunun yakasından yakaladığı gibi, kat arasında
duvara yapıştırdı. Afallayan ve neye uğradığına şaşıran Ernesto ise
sigarasını ve gazetesini yere düşürdü. Bu durumu fırsat bilen Alaik,
sigaranın üzerine basıp kolunu Ernesto\'nun boğazına dayadı. Bağırmak
yerine sakin ama öfke dolu bir tonda konuşmaya başladı.

"Bana bak, Ernesto\... Kulaklarının nerene kaçtığı umurumda değil. Çünkü
artık beni ve diğerlerini dinlemeye başlama zamanın geldi."

İnsanların onları kayıtsızca izliyor olmalarını umursamadan,
Ernesto\'nun gözlerine hiddetle bakıyordu genç adam. Karşısındaki
insanın artık o eski dostu olmadığı ve duygularını kontrol edemeyen bir
canlıya dönüştüğü gerçeği dehşete düşürüyordu kendisini. Sesini biraz
daha yükselterek konuşmaya devam etti.

"Senin gördüğün zararı, edebildiğimiz kadar, tamir etmek için elimizden
geleni yaptık. Hepimiz! Fakat sen yaralarını gizledikçe gizledin. Şimdi
kabuk bağlayan her şeyi kaşımaya başladın, ama o kadar korkak
durumdaydın ki, hava almasından korktuğun için gün ışığına çıkarmadın."

Alaik\'in nereden vuracağını iyi bildiğinden haberdar olan Ernesto,
kendisini toparlamayı başarmıştı. Arkadaşının karşısında dimdik duruyor,
fakat ona karşılık veremeyecek kadar onu önemsiyordu. İçinde bir parçası
kalmış ufak eski bir bağ, halen benliğini hayatta tutmak için savaş
veriyordu. Alaik\'in ulaşması gereken derinlik, tam olarak burasıydı.
Yine de, çok can yakıcı bir konuşma olacağı için kimse buna cesaret
edemiyordu. Alaik bile. Sesini yükseltmeye devam ediyordu.

"Şimdi bir seçim yapmak zorundasın: Ya hayata geri döner ve yaşamak için
elinden geleni yaparak her şeyin gerçekten düzelmeye başladığını bize
gösterirsin\..."

Bardağı taşırdığını bilen Ernesto\'nun kendi aklını karıştırma
yöntemleri, fazlasıyla allak bullak olmuştu. O an, ne kadar uğraştıysa
da dikkatini dağıtamadı. Kulakları, Alaik\'in söylediklerine
odaklanmıştı. Yıllar yılı dost bellediği bu adamın gözlerinde kaybetmeye
başladı kendini. Alaik ise artık bağırıyordu.

"\...ya da geçmişinde yaşamaya devam eder ve Alessa\'yla beraber mezarda
böceklere yem olursun!"

Bozulmuş sinirlerinin etkisiyle kaskatı kesilmiş kolunu, Ernesto\'nun
boğazından çekti. Birkaç adım geriye gitti ve bu soğukta dahi doğru
dürüst çalışamayan ısıtma sistemine rağmen, sıcaktan bunalarak gömleğini
çıkarıp arkasındaki korkuluklara astı. Havada asılı durmasından
hoşlanmadığı ellerini, pantolonunun arka ceplerine soktu ve beklemeye
başladı.

Onca zamandır daha beterini beklediği, ancak o an için fazlasıyla
hazırlıksız yakalandığı bu ani öfke patlaması sonrası, kendine gelmesi
için ufak bir durgunluğa ihtiyacı olan Ernesto, önce paltosunu düzeltti.
Sonra karşılık veremeyeceğini bildiği için, başını iki yana sallayarak
başka yöne çevirdi. Hesapta, bakışlarını kaçırmak zorunda hissediyordu.

Bu sefer, dışarı verdiği nefesin boşa gittiğinden yakınıyordu kendine.
Fakat olanları abartacak gücü ya da hakkı olmadığını bildiğinden,
kararlı bir ifadeye bürünüp Alaik\'e döndü. Hafif dolan gözlerinin
ardından, başıyla duyduğu her şeyi onaylayıp konuşmaya başladı.

"Haklısın." dedi Ernesto. Titremeyen sesi, dikkat çekici bir atmosfere
davet etmiyordu kimseyi;

"Haklısın, ama toparlanmak herkes için aynı kolaylığı ifade etmiyor."

Ernesto, bir derin nefes daha almıştı. Çünkü yaşadıkları bu ufak
sahnenin bir karar aşamasına giden yol anlamına gelmesi gerekiyordu;
kendini toparlayıp tavsiyelere uyma vakti gelmiş ve geçmişti bile. En
azından aklından geçen yeni kimlik bu fikirleri dikte etmekteydi.

"Tavsiyelerine uymam en doğrusu olacaktır. Yine de hala zamana ihtiyacım
var."

Alaik, duydukları karşısında ikna olmuş gibiydi. Daha doğrusu,
arkadaşına benzetemediği adama inanmak istiyordu. Kafasını birkaç kere
hızlıca sallayıp, düşünmek için başka taraflara baktı ve tekrar
Ernesto\'ya döndü. Bu sefer rahat bir nefes vermişti dışarı.

"Amatör." dedi Lucian, aniden Alaik\'in arkasından belirerek. Gülümseyen
yanık suratının ardındaki şeytanlık, belki de bir defa daha Ernesto\'nun
planlarına aykırılık katmaya karar vermişti.

"Fırsatçılık\... Bazıları bu kelime için bile \'akım\' süsü verilmiş
yabancı sözcükler kullanacak kadar enayi ve özentiler. Fakat sen,
safkansın. Normalde, bu kelimeyi öyle bir yerde olaya dahil ediyorsun
ki, kimse aksini düşünmek için çaba sarf etmiyor." diye ekledi Lucian,
geçmişten gelen örnekleri göz önünde bulundurarak. İşin ilginç yanı,
Ernesto dahi bu iltifat için zayıf bir örnek olduğunun farkındaydı az
önce söylediklerinin. Yine de ifşanın lüzumu yoktu. Beklenilen bir cevap
vardı.

"Pekala." dedi Alaik.

Ernesto\'ya bir adım daha yaklaştı ve ekledi;

"Eğer bu saçmalık sürecek olursa, seni pek güzel bir gelecek beklemiyor
olacak\..."

"\...Akıllı bir adamsın, düşün bunu."

Alaik, son uyarısının ardından Ernesto\'dan birkaç adım uzaklaştı.
Gömleğini eline aldı ve tekrar Ernesto\'ya dönüp "Kendine geldiğinde
yukarı gel. Bugün sana iş yükleyeceğiz." dedi.

"Herkes yargıç olmuş\..."

Ernesto\'nun, Alaik merdivenleri çıkarken kısık sesle söylendiği şey
buydu. Şikayet ederken bile dikkatinin bir kısmı, merdiven kenarında kıs
kıs gülmekte olan Lucian\'ın üzerindeydi. Yavaşça dağılmakta olan
kalabalığın içinde dikkate alınmaya değer bir tek o vardı. Masallara
misal oluyordu: Bir vardı, bir yoktu\...

Yerden aldığı gazeteyi bir kaç kez bacağına vurarak, üzerine yapışmış
tozları havaya savurdu ve merdivenlere yöneldi. İlk adımını atarken dahi
gözünün ucuyla Lucian\'ı kontrol ediyordu, fakat bunu ondan ve elbette
Lucian\'dan gayrı fark edebilecek birisi yoktu. Her şey, o an için,
yolunda gidecekmiş gibi görünüyordu Ernesto'ya. Merdivenlerin sonuna
geldiğinde hafif endişeli bakışlarla kafasını sola çevirip, geniş ve
uzun koridorun sonuna baktı. Endişesinin kaynağı, birilerinin hakkında
karar veriyor olma ihtimaliydi. Haklıydı da. Koridorun sonunda, Alaik ve
Marcus, Ernesto'nun yaşadığı dünyayı masaya yatırmaktaydılar.

"Her okyanusun bir sonu olduğu kocaman bir yalan, Clementi."

Lucian\'ın bazı konuşmalarını öyle derinden hissediyordu ki Ernesto, o
anlarda zamanın yavaşladığına tanıklık edebiliyordu. İçinde ve dışında
akan zaman arasındaki bütünlük öyle bir bozguna uğruyordu ki, cehennemde
yaşamanın ne demek olduğunu ondan daha iyi bilemezdi kimse.

Hangi yöne gideceğini bilemediği anlardan nefret etmesi de cabasıydı.
Yine de o saniyeleri yaşamaktan haz duyarcasına dinlemeye devam ediyordu
Lucian\'ı.

"Bak! Senin hakkında geveliyorlar yine." diye konuşmaya başladı Lucian,
Ernesto\'nun yanında belirerek. Kısacık zaman diliminin uzamaya
başladığı o anlarda beraber yürümek istiyordu belli ki.

"Hepimiz aklımızı kaçırırız, değil mi? Yani, demek istediğim, bu durumda
sıkıntı yaratacak bir şey yok." diye alay eden Lucian gülümseyerek devam
etti;

"Ah\... Haklısın. Sen sadece insanlardan faydalanarak kendini koruyan
bir zavallıydın. İyi ki en yakın dostların üzerinden yaşamaya
çalışmıyorsun."

Ernesto\'nun \'aldırış etmiyorum\' diye bağıran ve bağırdığı için
yapmacık olan ifadesi yavaş yavaş bozuluyor; bozuldukça yerini öfke ve
hiddete bırakıyordu. Hafif dolan gözleri, sanki kendi göz yaşlarını
silmek için mücadele veriyordu. Yine de kararlıydı genç adam. Duvarları
yıkılmayacaktı, ölene kadar.

"Bu konuda yanılıyorsun." dedi Lucian, Ernesto\'nun önünde geri geri
yürüyordu bu defa.

Göz teması, Lucian\'ın gülümsemesi ve Ernesto\'nun suskunluğu. Lucian,
gülmeyi bıraktı ve kafasını hafifçe sağa kırdı. Fakat, gördüklerine
hafif şaşırmış gibiydi. Alaik ve Marcus\'a yaklaşırken, Ernesto bir
süreliğine, Lucian\'ın da ötesine bakıyordu. Gözlerini hafifçe kısıp
tekrar sırıtmaya başladı.

"Öyle olsun." dedi ve kayıplara karıştı.

Ernesto, 'dostlarının' yanına yaklaşırken, konuşmalar da yavaş yavaş
duyulabilir hale gelmekteydi. Elindeki dosyayı açmış, inceliyormuş gibi
görünen ve Alaik\'e göre biraz daha yapılı duran Marcus, Ernesto\'nun
kendilerine olan mesafesine dikkat ederek konuşmaya devam ediyordu.

"\...halledebiliriz." dedi Marcus, Alaik\'e bakıp kafasıyla onaylayarak.

En azından, Ernesto\'nun anlamlandırabildiği tek kelime bu olmuştu.
Ernesto\'nun yakınlaştığını gören Alaik, Marcus\'un omuzuna hafifçe
vurup, hemen yanında duran odanın kapısını açıp içeri daldı.

"Detaylandırmayı bırak." diye seslendi Marcus, onu duymaktan aciz bir
vaziyette olanları analiz etmeye çalışan Ernesto\'ya. Cüssesi bir yana,
saygı duyduğu bu adamın seslenişi karşısında irkilmiş ve kendine
gelmişti Ernesto.

"Günaydın, Marcus."

Marcus gülümsedi. Aralarında belki üç, belki dört yaş olmasına rağmen,
Ernesto\'nun ağabeyi, hatta babası rolündeydi kendisi. Elindeki dosyayı
kapatıp, bir eliyle Ernesto\'nun boynunu kavradı şefkatle.

"Olanlar için Alaik\'i bağışla. Fakat herkes senin için
endişeleniyor\..."

Ernesto biraz nefes alıp konuşmaya başlamak istedi, fakat Marcus,
cümlesini bitirmekte ısrarcı olduğu için Ernesto\'ya izin vermeyerek
devam etti.

"\...Aynı şeyleri tekrarlamak istemiyorum. Ancak, sen artık tanıdığımız
adam değilsin. Yine de aklını başına alacağını biliyorum ve sana
güveniyorum." diye bitirdi ve elindeki dosyayı, Ernesto\'ya uzattı.

"Birazdan toplanıyoruz. Kahveni al ve gel." diye ekledi Marcus.

Alaik\'in az önce girdiği odanın kapısını açtı ve Ernesto\'ya dönüp göz
kırptı. Koridorda yalnız kalmıştı Clementi. Yalnız ve gürültülü.

"İnsanlar, kimin gerçek ve kimin sahte olduğunu ayırt edemiyorlar." diye
akıl karıştırma çabasına keskin bir dönüş yaptı boğuk ses;

"Senin duyguların da pek ak sayılmaz. Değil mi?"

Öfke dolu gözlerini kapıya dikmiş ve omuzundan kulağına fısıldayan adamı
umursamayan duruşuyla kapının arkasındaki gölgeleri izleyen Ernesto\'nun
dudaklarından, yaşadığı sahneyi paramparça etmeyi güden bir çift kelime
döküldü.

"Kapa çeneni."

Toplantı odası pek geniş değildi. Büyük oval bir masa, çevresinde
sandalyeler, pencerenin hemen karşısında büyük bir tahta ve gerekli
dokümanların tutulduğu geniş dolaplar. Masanın pencereye bakan tarafında
Ernesto, hemen sağında biri kadın, diğeri erkek, iki komiser yardımcısı
oturuyordu. Ernesto\'nun sol yanında ise, Alaik ve Beren bulunuyordu.
Herkesin, önündeki dosya ve dokümanları incelediği toplantı odasının
tahtasının önünde de Marcus dikilmiş, tahtaya yazdıklarını okuyordu.

"Takip ve dinlemeler bitti." dedi Marcus, tahtaya bakarak.

Ellerini beline koymuş, işiyle gerçekten ilgilenen bir adam görüntüsü
veriyordu. Odanın atmosferine renk katmak, polisiye romancılığın
tekilliğinde ve duman altı görüntüsünde kaybolmak için adeta
oyunculuğunu ortaya koyuyordu. Sandalyesine yavaşça otururken etrafında
oturan adam ve kadınların hallerini süzer gibi hızla baktı her birine.

"O halde, elimizdeki her ufak detayı son bir kez gözden geçirelim." diye
devam etti, işi şansa bırakmaktan yana olmadığı kanısına varabilmeleri
için.

Alaik\'in yanında oturan ve Ernesto'ya empati duyabilen belki de tek
dostu Beren, önündeki dosyanın arasından bir fotoğraf çıkarıp masanın
ortasına attı. Siyah saçlarının dağınıklığına isyan ederken anlatmaya
başladı.

"Talen." dedi Beren. Bir eliyle topladığı saçları tutup, diğeriyle gri
ceketinin cebine sıkıştırdığını hatırladığı tokasını arıyordu.

"Şüphe çektiğinden beri takipteyiz. Yaklaşık on ay oldu ve vurgunun
yaşandığı gece, göz kamaştırıcı bir eğlence düzenleyebilecek kadar aptal
olduğunu kanıtladı."

Beren\'in, \'göz kamaştırıcı eğlence\' dediği anda bakışlarını çevirdiği
Alaik, hafif gülümseyerek başını çevirdiği yönde boynunu kırıp, o andan
kurtulmak için çabalıyordu. Bu sırada arkasına yaslanmış, elindeki
çakmakla oynayan Ernesto, olaya dahil olmaya karar vermişti.

"Alkolün kalitesizliğinden hepimiz şikayet etmemiş miydik?" dedi
Ernesto, bakışlarını Beren\'e dikip. Genç kadın gözlerini kısarak
karşılık verdi. Muhabbeti bölmemek için yemin etmediğini hatırlayan
Marcus hemen araya girdi.

"Lütfen\..." dedi, bakışlarını aynı ikili arasında devriye görevine
yollamış gibi;

"Sadece devam edelim. Olur mu?" diye de ekledi.

Ernesto\'nun sağında oturan kadın komiser yardımcısı, Talen denen adama
ait fotoğrafı eline alıp \'bilgileri gözden geçirmek\' adına güzel bir
adım attı.

"Adam, fazla parayı görünce aklını oynatmaktan kendini alamamış bir
muhasebeci. Fakat, patronlarıyla doğrudan temasta olduğu ve pek çok
grupla çalıştığı için, aynı zamanda bir ara bulucu ve bir çeşit ayaklı
sözleşme."

"Ve\... Bu yüzden başıboş değil. Görünmez bir koruma ordusuyla geziyor."
dedi Ernesto, ne kadar \'katılmacı\' olduğunu göstermek adına. Bedenini
ortak bilgi bankasına çekip dirseklerini masa koydu ve konuşmasına devam
etti.

"Yine de sabit hedef halindeki pozisyonları yetersiz ve herhangi
birimiz, hatlarını kolayca yarıp adamı hedef alabiliriz."

Ernesto\'nun çıkışından ve son sözlerini söylerken takındığı hastalıklı
tavırdan rahatsız olan genç kadın, Ernesto\'nun kaldığı yerden son
rötuşlara desteğini sürdürdü.

"Vurgun devamında, istihbaratın verdiği bilgiye bakılırsa, para aklama
girişimleri başlamış. Yani yeterince beklediler ve harekete geçmek için
bir buluşma ayarlayacaklar." dedi genç kadın ve istihbarat notlarının
bulunduğu dokümanları Marcus\'a uzattı.

"Teşekkürler, Tara." dedi Marcus hafif gülümseyerek ve konuşmaya devam
etti.

"Kısa geçmiş olduğumuz tüm bilgiler yerli yerinde ve operasyonun şeması
önünüzdeki notlarda. Gece olana ve eğlence başlayana kadar
bekleyeceksiniz. Operasyonun teori olmaktan çıkması için çalışmalar
çoktan bitti. Sadece saatinde, yerlerinizde olun."

Marcus\'un konuşması bittiği anda duyulan çakmak sesinin ardından,
Marcus\'un tam karşısında oturan \'eski dost\' ahkam kesmek için
bekliyordu. Çakmağı söndürdü ve arkasına yaslandı.

"Özetini ben geçeyim. Yukarıdan birileri, bu pisliklerin yapmak
istemedikleri bir işten rahatsız olmuşlar." diye konuşmaya başladı
Ernesto, komiser yardımcılarına bakarak. Aslında anlatmak istedikleri,
hayat dersi yalanını gerçeğe çeviren şeylerdi.

"Elimizdeki bunca bilgi ile, sadece kapılarının önünden geçerken
evlerine uğrar ve onları içeri alırız. Kimsenin ruhu duymaz. Yine de
birileri, bu haltın medyaya yansıması konusunda ısrarcı."

Marcus, Ernesto\'nun söylemlerine yabancı değildi elbette. Lakin,
belirli ortamlarda rengini belli etmesinden rahatsız olmuyor da değildi.
Gözlerini Ernesto\'ya dikmişti.

"Bunu konuşmak için mekan seçimin hatalı, Clementi. Sana, yaptığın iş ve
sorumlulukların için el kitabı verecek değilim. Merfr birazdan burada
olur. Her şey kesinleşir, emir verilir. O yüzden, işimizi yapalım ve
kazasız belasız bitirelim gitsin." diye çıkıştı Marcus, Ernesto\'nun
sinsi gözlerine aynı dozda attığı bakışlarıyla.

Söylediklerine karşılık sırıtmakla yetinen arkadaşı karşısında edebi
düzeyde cevaplar vermeye niyeti yoktu. Her zaman değil ama o an için
içten içe günü kurtarmak istiyordu Marcus. Ernesto'nun endişe dolu
gözleri ise önce Marcus\'a yönelmiş, sonra kendisine bakan Beren\'i
görmüş ve hafif sırıtarak kafasını farklı yöne çevirmişti.

Nereye gittiği belli olmayan bu konuşmaların hemen ardından açılan
kapıdan yaşlıca bir adam içeri girdi.

"Rahatsız etmediğimi umuyorum." dedi, özellikle Ernesto ve Marcus\'u
süzerek.

Yıllarını işine harcadığını belli eden gözlüklerinin ardındaki sabit
bakışları, ciddiyet ve disiplin gereksinimine çağrışım yaratıyordu.
Hafif çatık kaşları ve beyaz kirli sakalları, geçmişinin, kendisi için
bir miras olduğuna işaretti. Tecrübelerinin geliştirdiği bir ruh hali.
Merfr, kendi çapında bir profesyoneldi. Belki en iyilerinden biriydi de.

"Güne böyle başlamaktan nefret ediyorum. Fakat, planlamalar bitti ve
adamlarımızı sağlama aldık." diye konuşmaya başladı Merfr, kapıyı
kapatıp odanın içindeki varlığını somutlaştırarak. Hızlıca tahtanın
olduğu yana doğruldu.

"Gece 1\'de, Talen\'ın ilk ve en sağdık müşterisi Dimitriv\'in gece
kulübünde toplantının olacağını biliyoruz. Dimitriv ve diğerleri,
uyuşturucu ve kadın ticareti yapan tipler. Aralarındaki farkı pek
görebileceğimizi zannetmiyorum. Fakat\..."

Tahtada resmi bulunan Dimitriv ve Talen\'ı çerçeve içine alan Merfr,
altında Jaros yazan resmin çerçevesini biraz daha kalın çizmişti.

"Jaros Palemari."

Gözlerini kısmıştı Merfr. Beklenmedik şeyler yaşamayı sevmiyordu belli
ki. Arkasına dönüp onu izleyen genç beyinlere hitap etmeye çalıştı;

"Dün geceye kadar bilmiyorduk Jaros\'un olaya dahil olduğunu. İçerideki
adamlarımızdan biri, Palemari'nin gelişini doğruladı. Yani bu gece, o
restoranda, Jaros Palemari ve profesyonelleri yer alacak."

Kimsenin gözü korkmuyordu. Lakin basit bir manşet operasyonunun bu
noktaya varmış olması şaşırtıcıydı. Belki biraz fazla şans eseriydi bu.
Belki de bu eksik istihbaratın bir nedeni bulunuyordu. Marcus derin bir
nefes aldı ve koltuğunu hafifçe Merfr\'e döndürdü.

"Bundan daha önce haberimiz olmalıydı. Silah satıcıları işin içine
karıştıysa, hikayeyi elimizden alıp Terörle Mücadele\'ye sevk
edebilirler zoraki. Siyasi düzeyinden bahsetmiyorum bile." dedi Marcus,
endişeli sesinin, yavaşça yükselen tonlarının eşliğinde.

"Farkındayım, Marcus. Sıradan olmayacak bu iş. Jaros\'un bizzat
karşımıza çıktığına nadiren rast geldik. Fakat öyle veya böyle, Jaros
orada olacak." diye cevap verdi Merfr ve elini Marcus\'un omuzuna
hafifçe vurup masanın diğer tarafına, pencereye yöneldi.

"Peki ekip sayısında nasıl bir değişiklik oldu? Yani, adam orduyla
geziyor değildir herhalde." diye sordu Tara, dikkatli gözleriyle
Merfr\'ü izlerken.

Pencerenin önünde, dışarıyı izlemekte olan Merfr, genç komiser
yardımcısının sorusuna nazikçe yanıt verdi.

"Koordine etmede gecikmiş bulunduk bile. Zannedersem müsteşarlık desteği
göreceğiz. Ekip sayısı artacak; birazdan bununla ilgileneceğim."

Merfr, tekrar masaya döndü ve Ernesto\'nun oturduğu koltuğa yaklaşıp,
durumu düşünmekte olan çocuklarını gördü. Başlarına bir şey gelmesinden
korktuğu aşikardı. Ne de olsa meslek icabı, bazı insanların, diğerleri
için hayatlarını feda edebileceklerine pek çok kez şahit olmuştu onca
yıl boyunca. Varılan ile hedeflenen nokta farklıydı. Birilerini korumak
yerine, başkalarının zincirlerinin ucunda tasmalanmış buluyordu insanlar
kendilerini. Bazıları, kovalamaca ve çeşitli oyunlar sonucunda
kazandıkları mama dolu küçük taslarını, geçici ödüller olmalarına rağmen
aşkla karşılıyorlardı. Bazıları ise, içine düşürüldükleri duruma baş
kaldırıp, belli etmeden ilerlemeyi seçmişlerdi. Gelişmiş toplumlar bilir
ki, ikinci seçenek gözle görülür bir biçimde tehlikelidir ve tercih dışı
sayılması müşterektir

Yine de bunları düşünmek, bir değişikliğe sebep olmuyordu. Zira
teoriler, insanların kendilerini iyi hissetmelerini sağlayan
yalanlardır. Zincirleri tutanların ödülleri kadar geçicidirler. Kesin
çözümlerin yolu doğru teorileri işleme sokmaktan geçer. Merfr
gibilerinin yapmaya çalıştığı da tam olarak buydu. Geri planda kalıp
gizlenerek ilerlemeye çalışmak ve bu sırada bir fark yaratabilmek\...
Elbette, bu düşüncelerin hiçbirinin, endişelerine bir yararı
dokunmuyordu. Bunun farkında olduğu için, yıllar yılı sigara dumanına
maruz bıraktığı ciğerlerini, tiryakiliğini belli edercesine oksijenle
doldurarak bugüne başlamak istedi.

"Problem olmayacak." diye cevap verdi Marcus, Merfr\'in kafasını
kurcalayan soruları hedefleyip. Kendinin ve ekibinin iyi olacağına dair
söz vermek için devam etti.

"Bu ekip son üç yılı kazasız atlattı. Değişikliğe lüzum yok, amirim."

Merfr gülümsedi. Gülümserken, bir yandan sağ eliyle Ernesto\'nun omuzuna
hafifçe vuruyordu. Her ne kadar Ernesto\'nun davranış ve ruh halinden
hazzetmeyip endişeye düşse de; Ernesto da onun çocuğu sayılırdı.

"O halde, devriyede iken dikkatli olun ve fazla göze batmayın." dedi
Merfr, kapıya yönelirken.

Merfr dışarı çıkarken, Marcus ve komiser yardımcıları, diğerlerinden
biraz daha evvel ayağa kalkmıştı. Marcus kadar ciddi görünmeye çalışanı
da, Ernesto kadar anarşi sempatizanlığı oynayanı da, fazlasıyla saygı
duyuyordu bu adama. Kapıyı açacakken, masanın başında, ayakta dikilmiş
duran Marcus\'a döndü Merfr;

"Beni ararsan, Marcus, bakanlıktan birkaç ensesi kalını ağırlıyor
olacağım. Beni kurtarmaktan çekinme, uzun süre dayanabileceğimi
zannetmiyorum."

Konuşulacaklar konuşulmuş, noktalamalar yapılmıştı. Herkes, o küçük
toplantı odasından ayrılırken, müfettiş baskınlarını umursamadan
sigarasını yakmış ve pencerenin kenarına yapışmıştı Ernesto. Pencerenin
diğer yanında ise, dumanı ikiye katlamakla uğraşan Marcus. Bir
süreliğine sesleri çıkmamıştı. Kardeş sayılabilecek iki adam, küllük
yaptıkları; hafif ıslak pet bardağı, pencerenin önüne koymuştu. Güneş
ışığı, odayı sarmaktan vazgeçmişti ve göğe yükseldikçe karanlığa terk
ediyordu salonu. Çok da önemli değildi zaten, o cılız ışığın
kırabileceği bir soğuk değildi dışarıda kol gezen.

"Kış için fazla cimriler." dedi Ernesto, sigara dumanını dışarı vererek.
Diğerlerine, temkinli yaklaşmaya çalışıyordu.

"Kazanın yarısını kullandıklarından adım gibi eminim."

Marcus gülümsedi. Ernesto\'nun boş yere oynadığı oyunlardan nefret
ediyordu ama her defasında dahil olmayı da biliyordu.

"Kazanın tamamını yakıyor olsalar, aksini düşünenlere karşı böyle bir
savaş vermezlerdi." diye cevap verdi Marcus, soru olduğunu anlamak için
aşırı dozda empati gereken cümleye.

Kuralları basitti. Bir kere, Ernesto\'nun gereksiz yere, gereksiz
oksijen harcadığını anladıysan biraz tiyatral ol ve düşüncelerini
dolandırmayı ihmal etmeden mantıklı cevap ver. Çünkü Marcus\'un
karşısındaki adam, konuşturuldukça çözülebilen tiplerden bir tanesiydi.
Sadece güvendiği insanlara karşı, bu hususu kanun kabul eden bünye için,
tabii ki, tam tersi de geçerliydi. İletişim kurmadıkça, kilidin gücü
artıyordu. Belki de bulmacayı en hızlı çözenlerden biri Marcus olmuştu.
Bu nedenle zaten Ernesto için bir çeşit ağabey, danışılabilecek bir
merci idi. Alaik veya Beren kadar eski olmasa da, etrafındaki her
arkadaşın değerini bilmek aslında önemliydi onun için. Bazen
düşünüyordu, kaybetme korkusu muydu onu delirten yoksa diye. Buna
verecek cevabı yoktu. Ortaya psikopatın tekinin çıkması zamanlama
meselesi olmuştu artık.

"Ahenk yaratmaya niyetim yok. Söylemek istediğini söyle, Marcus."

Ernesto\'nun bazen özüne döndüğü anlar vardı elbet. Aklını karıştırmak
için uğraşmadığı, yıllar önce tanıdıkları o adama kısa bir süreliğine
dahi olsa bürünebildiği vakitler. Marcus şanslıydı. Sigarasını, bardağın
dibindeki su birikintisinin gazabına bıraktı ve konuya girdi.

"Alıştıra alıştıra bir şeyleri anlatmaya çalışmadığımı bilirsin,
Ernesto. Son bir aydır, birkaç yıl öncesine kıyasla daha da kötüleştin.
Ve senin için endişelenen insan sayısı fazlalaştı."

Ernesto, sigarasını aynı yöntemle söndürmüş, gözlerini Marcus\'a
dikmişti. Arada bir, düzelebileceğine inanan tarafına güveni artıyordu.
Bu yüzden kulakları, Marcus\'un ağzından çıkacak olan sihirli
sözcüklerdeydi. Yahut hayal dünyasının inanmak istediği buydu.

"Alessa, öldü."

Ernesto\'nun duyguları, belki ilk günkü kadar kuvvetli değildi artık.
Yarayı deştikçe, acıya alışır insan. Bu nedenle geçmiş, ufak bir
irkilmeden ibaretti.

"Alessa\'yı da, diğerlerini de unut. Ne hale geldiğine bir bak\..."

Ernesto gülmeye başlamıştı. Kendisini merakla izleyen Marcus\'a cevap
verme isteği baskın gelene kadar gülmeye devam etti.

"Bunun Alessa\'yla bir ilgisi yok, Marcus." dedi Ernesto, hiddetli
gözlerini Marcus\'a dikerek;

"Olan oldu, kabul edemedim ve sonunda farklı bir adama dönüştüm. En
azından iddia ettiğiniz halt bu. Kendimi kaybettim, evet ama nedenim
farklı. Sandığınız kadar kötü değilim."

Marcus, sol omuzunu dayadığı duvara iyice dayanıp birkaç saniyeliğine
gözlerini kapattı ve derin bir nefes alarak yorulduğunu ima etti.
Ernesto\'nun bazı şeyleri halen çarpıttığını düşünüyordu.

"Blöf değil, Marcus. Diğerlerine belki, ama ağabeyime değil."

Marcus, çabasının boşa olduğunu düşünmeye başlamıştı artık. Ne kadar
inanmak istiyordu ise, bir o kadar da şüpheye düşüyordu duydukları
karşısında. Bu nedenle Ernesto\'nun omuzuna elini koydu, bir çeşit
destek vermek adına ve kapıya yönelirken söylemek istediklerinin sonunu
getirdi.

"Beren seni ailenin evine götürecek. Bundan sonra otobüs
kullanmayacaksın." dedi cüretkar bir tonda;

"Bu emre itaatsizlik edersen; pek güzel şeyler olmayacak. İn aşağı."
diye ekledi Marcus ve dışarı, Alaik\'in yanına attı kendini.

Onlar, koridorda durumu konuşarak uzaklaşırken, toplantı odasında birden
fazla canlı olduğuna dair bahse girilebilirdi.

"Blöf olmadığından eminim. Yine de, kafanın karışmışlığını dışa
vurmamana yahut vuramamana hayranım. Yani, sadece\... İnsanların
suratlarına bakıp, \'ben iyi değilim.\' diyemiyorsun ve yardım
dilemekten korkuyorsun. Bu da seni deliliğe itiyor ve benim hala
cehennemden çıkmış bir zebaniye benzediğimi düşünüyorsun, sanki
cehennemi daha önce tatmışsın gibi." dedi boğuk ses, az önce Marcus\'un
durduğu yerden, Ernesto\'nun kulağına doğru yaklaşıyordu karartıların en
laneti.

"Ben sana cehennemi anlatabilirim, Ernesto. Ancak sen görebilir,
duyabilir ve hatta koklayabilirsin. Sadece sen değil. Kendi cehennemini
yaratma becerisine sahip doğmuş tüm lanetliler bunu başarabilirler. Şunu
da eklemeliyim ki, zamanında başkaldırmadıklarının ellerini, kendilerini
okşayan eller gibi gören körler de bunu başarabilirler."

Ernesto, imayı anlamıştı. Öfke dolmak, hazmetmek ve haklılığa
başkaldırmak arasında gidip geliyordu. Nasıl olur da bu yaratık, bu
kadar gerçekçi bir yaklaşımda bulunabilirdi ki?

"Şimdi, aşağılık gördüklerinle aynı kefende olmak nasıl bir duyguymuş
biliyorsun sanırım? Aklın da, duyguların da karışık. Senin sorunun,
seçim."

Ernesto, daha fazlasını dinlememek için odadan ayrılmaya karar verip
kapıya yöneldi. Kapıyı açacağı sırada, duyması gereken esasları
işiteceğini bilmiyordu oysa ki. Zira, pencerenin önündeki gölge, akıl
karıştırmayı bırakmış ve gerçeklere yönelmişti.

"Senin sorunun, intikam ve adalet arasında seçim yapamamak. Çünkü ne iyi
adamlardan, ne de kötü adamlardan olabilecek kadar sabit ve normalsin."

Kapanan kapının ardından, pencereden vuran ışığa aldırış etmemeye devam
eden gözlerindeki karanlığın büyüdüğüne şahit oluyordu Lucian, pencerede
var olmayan yansımasında. Her şeyin altında nereye vuracağını bilmek
yatıyordu; ne kadar karanlık olduğun değil.

Alaik, Tara ve Vladmir\'in devriyede olduğunu, Marcus\'un masa başı
işlerle uğraştığını ve Merfr\'ün gereksizlerle it dalaşında olduğunu
öğrenen Ernesto, biraz sonra otoparkın girişinde bulmuştu kendini.
Klasiktir, bekleyiş sigarasını da ihmal etmemişti. Düşünceli olduğu,
ancak andan kopmadığı ufak dakikalardan biriydi bu. Bekleyişini, yani
sigarasını yarıda kesen şey ise beyaz bir otomobilin, otopark girişinde,
Ernesto\'nun tam da önünde durmuş olmasıydı. Camı açık olan kapının
pencere boşluğundan dirseği hafifçe dışarı çıkmış şirin hanımefendi ise,
Ernesto\'yu yolda yalnız bırakmamaktan mutluluk duyan Beren idi.

Kafasını hafifçe camdan çıkardı ve elindeki sigarayı zevkini çıkararak
içen adama, kaşını kaldırarak bakmaya başladı. Çok geçmeden gülmeye
başlayan Ernesto'ya attığı laf kayda değerdi;

"Çalışıyor musun?"

Gülmekten sigarasını içemeyeceğini anlayan Ernesto, zehrini yere
fırlatıp aracın önünden dolaştı ve kafasını içeri sokup, camı kapatan
hanımefendinin yanındaki koltuğa ulaşacağı kapıyı açtı. Oturmadan önce,
Beren\'in garip bakışları karşısında kafasını iki yana salladı. Sonra
bayan kalkık kaşın yanındaki koltukta yerini aldı.

"Öne oturmadığını zannediyordum." diye sordu Beren, kaşlarındaki
düzensizliğe bir son verip arabayı kullanmaya dönerek.

"Bugün, arka koltuktan nefret etmek istedim diyelim." dedi Ernesto,
yalan olduğunu belli eden bir gülümsemeyle.

"Hıı-hı."

Ernesto\'nun aldığı cevap, yoldan ayrılmayan gözlerin üzerindeki kalkık
kaşlarla birlikte, dışarı verilen, ima içerikli, kısa ve iki parçalık
nefes olmuştu. Tabi, bu ortamda kimse kimseye atıfta bulunmuyordu.
Liseden beri böyleydi ikisi de. Hiçbir zaman, arkadaştan fazlası olmaya
çalışmadılar; ancak, hiçbir zaman aralarını bozacak hataların altına da
imza atmaya kalkışmadılar.

Şehrin diğer ucuna giderken, bir yandan günlük geyiklerini yapmaya devam
ediyor, bir yandan da Ernesto, yanındaki dostuyla ilgili geçmişten
bugüne bir kritik yapıyordu. Bu kritikleri her fırsat bulduğu zaman
aralığında gerçekleştirirdi, dışa vurmadan. Ancak bir noktadan sonra
sadece muhabbete dönerdi iş. İç dünyaların karmaşası, gerçek hayata
asla, tam anlamıyla, dahil olamazdı. Belki de yolu değil ama zaman
algısını aldatan yegane gerçek buydu. Konuşmak ve konuşurken düşünmek.

Fakat, hayır. Ernesto sadece saçmalıyordu. Beren\'in, Ernesto\'nun
durumu hakkında konuşmuyor olması, Ernesto\'ya zarar vermek
istememesinden kaynaklanıyordu. Bu tutumunu da bozacak gibi değildi.
Çünkü diğerlerinin aksine, Ernesto\'nun Alessa\'yla olan geçmişine biraz
daha aşinaydı Beren. Onları tanıştıran, hatta aralarını yapan dahi
kendisiydi.

Ernesto\'yu algılama yetisi empati değildi bu yüzden. Beren de bir
dostunu kaybetmişti. Ernesto ile bir acıyı paylaşıyorlardı. Geçmişe dair
en ufak bir çağrışım dahi, belki Ernesto üzerinde değil ama Beren
üzerinde, normalin biraz üstünde bir etki yaratabilirdi.

Ancak, bu durum kimseyi yanıltmasın. Ernesto\'nun kalbinin sızlamama
sebebi, en çok etkilenmiş olanın kim olduğunu ortaya koyuyordu. Çünkü
bazı insanlar, kaybedecek bir şeyler ararlar; bazı insanlar ise,
kaybedecek bir şeyleri olmadığını kabul ederler.

Şehrin bir ucundan, diğer ucuna kolayca gitmek için çıkılan otoyolun
manzarası, pek abartılacak bir manzara değildi ne yazık ki. İnsanın,
derya özlemi giderebilecek yükseklikten baktığı yönde, ticari ve
turistik gemilerin talan ettiği limanlar görmek acı vericiydi. Yahut
kilometre hesabına yakın, doldurulmuş bir deniz. Büyük olasılıkla da
tarihe bulanıp doldurulmuş sahil, an itibari ile iki arkadaşın üzerinden
geçtiği otoyola yakın bir yerlerdeydi.

Aşağı yukarı yirmi dakika süren yolculuğun ardından; Ernesto, büyüdüğü
mahalleye geri dönmüştü. Beklenmedik bir şey değildi, arada bir uğrardı
bu taraflara.

"İkinci sokak, değil mi?" diye sordu Beren, gözleriyle bu eski yolları
anımsamaya çalışırken. Uzun süre olmuştu şehrin bu tarafına uğramayalı.

"Evet." dedi Ernesto, başında \'tek yön\' tabelası bulunan sokağı
göstererek.

Çocukluğunda, sadece iki katlı evler topluluğu vardı. Şu, büyük ve mutlu
aile rüyaları yalanıyla reklamları yapılıyordu. Ernesto doğmadan önce de
insanlar adi yaratıklardı. Genç adam artık orta yaşlarında bir polis idi
ve insanlar halen kariyerlerinin peşinde koşmaktaydılar. O \'mutlu
aileler için, mutlu yuvalar\' yalanının sonu ise bazı arsaların
satılması, büyük alışveriş merkezleri ve iş hanlarıyla dolu, \'yaşam
alanı\' adı altındaki ticaret alanı ve ensesi kalınların yaşadığı büyük
evlerin mahalle adını alması olmuştu. Eski düzen gitmiş ve çok az ev,
yapıldıkları halde kalmıştı. Kalanların pek çoğuna da, 'tarih' gözüyle
bakılıyordu zaten. Oysa bu nitelemeyi hak edecek vakti dahi
doldurmamışlardı.

Tam da ailesinden Ernesto\'ya kalan o eski evin önünde duran Beren, gün
içinde konuşulanların yarattığı etkiye, tepki vermediğini kanıtlamaya
çalışırken dalıp gitmiş Ernesto\'yu gördü ve irkilmesini istemek gibi
ilginç bir dürtüyle hamlesini yaptı.

"En azından evi hatırlıyorum."

Ernesto, sürücü koltuğunda oturan ve kendisine gülümseyerek bakan
arkadaşının dediğini hayal meyal duydu, ancak eşik değerine ulaşmış
olacaktı ki, Beren\'in surat ifadesine karşın gülümsemek istemişti.
Beren ise, irkilme nedeni olmanın gururuyla konuşmaya devam etti.

"Doğru ev, değil mi?" dedi Beren, kaşını kaldırıp evi süzerek.

Ernesto, bütün düşündüklerini bir kenara bırakmak için kendini zorladı
ve ana odaklanmayı başararak cevap verdi.

"Hayır. Yani evet, doğru hatırlıyorsun." dedi Ernesto ve bir kez daha
suratında, o zor görülen gülümsemeyi yarattı.

"Burası benim evim. Getirdiğin için teşekkürler." diye o anı bitirip
kapıyı açmak istedi Ernesto. Lakin Beren, o kadar çabuk pes etmeye
niyetli değildi.

"Ernesto." diye seslendi Beren, arabadan henüz çıkmış olan genç adama.
Ernesto geriye döndü ve duyduklarının devamını beklediğini belirtecek
bir \'dinliyorum\' bakışı attı.

"Gelebilir miyim?" diye sordu genç kadın, dostane surat ifadesiyle.

Bunun üzerine Ernesto, o meşhur gülümsemesinden bir parça daha kopardı
ve eliyle \'gel\' işareti yapıp kapıyı kapattı. Sigarasını yaktıktan
sonra, arabayı kilitleyip koşar adımlarla yanına yaklaşan Beren\'e göz
ucuyla baktı.

"Bu tür şeyler için pembe dizi replikleri yaratmak zorunda değilsin."
dedi Ernesto, yaklaşımının bir arkadaşını güldürmesinden keyif alarak.

İki katlı, mavi renkli evin çimleri biçilmişti. Veranda bomboştu ve
pencerelerinde beyaz demirler bulunuyordu. Çimlerin durumu ve temiz
veranda, genç kadının ilgisini çekmişti. Anladığı kadarıyla,
Ernesto\'nun uğrak yeri olmuştu burası, hatırı sayılabilecek bir
vakittir.

"Anahtarın var mı?" diye sordu Beren. Aldığı yanıt ise, Ernesto\'nun
elinde salladığı anahtarlıkta bulunan alaşım yığınının çıkardığı ses
olmuştu.

Cevaptan çok, evin sahipsiz kalmamış olması gözüne takılmıştı. Hayır,
evin çürüyüp gitme ihtimalini değil, arkadaşının sürekli bu eve girip
çıkmasının altında yatan nedenleri merak ediyordu. Lakin elde ettiği
çıkarım, bazı şeylerin kolayca unutulmadığına işaret etmekteydi. Bir de,
evin içi biraz kirli görünmüştü Beren\'in gözüne.

"Tahmin edeyim: Temizlikçi tuttun, değil mi?" dedi Beren, kapıyı
kapatmak üzere olan Ernesto\'ya bakarak.

"Hafta sonları geliyor ve benim gözetimimde temizliyor buraları." diye
cevap verdi Ernesto, gülerek. Lakin karşılığı, gözlerini kısmış ve
iğneleyici bakan bir genç bayan olmuş.

"Ne var bunda?" diye sordu Ernesto, cebine soktuğu anahtarların ardından
kül tablası arayışına geçerek. Zira, dudaklarının arasında bir anka kuşu
taşıyordu.

"Bunda bir sorun yok, ama\..."

Beren, başladığı cümleyi bitirememişti. Çünkü, o an masanın üzerindeki
kül tablasını geç de olsa fark etmiş ve fark etmekle kalmayıp, iki
dakikada sömürdüğü sigarayı söndürmek için saldırıya geçmiş eski
dostunun neler yaşayıp hissettiğini anlamaya başlamıştı. Yine de bütün
bir hayat, trajedilerin göçük temelleri üzerinde sallanırken devam
edemezdi. Ernesto da anlamıştı, ima etmek istenileni. Sadece sigarasını
söndürdü ve güven verici surat ifadesiyle genç kadına döndü.

"Önemi yok." dedi.

Hafifçe gülümseyen Beren, dikkatini çeken ilk boşluğa, salon ile bütün
olan mutfağa dalıp biraz etrafa bakındı. Dolabın üzerinde bulunan eski
fotoğraflar, masa ve sandalyeler, tezgahın üzerinde unutulmuş bir bez.
Nostalji kokan tüm eşyalar.

Bir zamanlar, burada mutlu olmak için çabalayan bir ailenin yaşadığını
düşünmek, insanda garip bir his uyandırıyordu. Hele ki o aileden geriye
kalan tek kişi, okul değişimine maruz kaldığın bir günde, ummadık bir
anda sana destek çıkmış ve şimdilerde meslektaş olduğun eski bir
dostunsa. Beren\'in hissettiğini anlamak veya anlatmak kolay değildi. Ne
var ki, dalıp gittiği yerden uzaklaşması ve gerçeğe dönmesi çok da uzun
sürmemiş, gözleri yeniden Ernesto'yu aramaya başlamıştı.

"Ernesto!" diye seslendi Beren, koridora ve merdivenlere doğru. Cevap
gelmediğini görünce, arkadaşının garajı kontrol edebileceğini düşündü ve
merdivenlerin biraz ilerisinde bulunan garaj kapısına yöneldi.

"Ernesto?"

Şansını bir kez daha denemişti, garaj kapısına yaklaşırken. Kapının
kolunu tuttuğunda ise, hafifçe irkilmesini sağlayan bir ses duydu.

"Buradayım." dedi Ernesto, merdivenlerin üzerinden sarkarak.

"Ne işin var orada?"

Ernesto\'nun ortadan kaybolmalarına alışık olması gerekirken, aslında
hiç de aşina olmak istemediğini fark etmişti, endişesini gizlemeyi ihmal
etmeden.

"Buralarda bir pikap olacaktı. Hala çalışıp çalışmadığını bilmiyorum.
Gelip bir bak."

Eski püskü şeylerden hoşlanan ve onları toplamayı hobi edinmiş olan
Beren, hızlı adımlarla merdivenleri çıkmaya başlamıştı bile. Üst kata
vardığında, dört kapıdan en sağda, salonun üzerine gelen odanın açık
girişini fark etmişti hemen. İçeride de, Ernesto yatağın üstüne oturmuş,
önüne koyduğu kutuları karıştırıyordu.

Kapı aralığına yaklaşan Beren\'i gören Ernesto, eliyle işaret ederek
içeri girmesini istedi.

"Annemin pikabı." dedi; ayağının biraz ilerisinde, yerde yatmakta olan
ahşap desenli pikabı göstererek.

"Hala çalışıyor mu bilmiyorum. Uzun süredir denemedim. Yani\... Ne
zamandan beri, biliyorsun."

Ernesto\'nun demek istediğini anlayan Beren, gülümseyerek genç adamın
yanına oturdu ve pikaba uzandı. İlk dikkatini çeken yanı ağırlığı olan
antikayı, sürükleyerek ayağının dibine çekip iyice kavradı ve kaldırıp
kucağına oturttu.

"Yaklaşık elli senelik." dedi Beren, çok bilmiş bir ifadeyle.

"Nereden anladın?" diye sordu Ernesto, gülerek.

Sorunun cevabını ise, Beren\'in parmağının işaret ettiği, pikabın sol
kenarındaki 'Saf 30'lar!' yazısı vermişti. Kaşları havada gezen
Ernesto\'nun, fiziksel analizde kötü olduğunu kabul etme vakti gelmişti
anlaşılan.

"Ah. İlk defa görüyorum."

Ernesto\'ya göz ucuyla gülmüştü Beren, sadece bir saniyeliğine.
Plakların olduğu kutuyu karıştırmaya devam eden Ernesto\'nun, pikabın
ölmesini istemediğini anlamıştı.

"Bunu alabilir miyim?" diye sordu Beren. O sırada plak dolu kutuyu
karıştırmakta olan Ernesto ise, o tarafa dahi bakmadan cevabını
saydırmaya başladı.

"Pikabı zaten sana getirmek istiyordum, bir süredir. Hep araya bir
şeyler girdi."

Birkaç plağı kutudan çıkaran Ernesto, plakları kucağına koydu ve
konuşmaya devam etti. Pikabı hediye etmekle arasına giren karartıları
aklının başka bir kenarına fırlatıp hızla kaçıyordu.

"Ve\... İşte burada." dedi Ernesto, garip renkleriyle, üzerinde kocaman
\'Estle\' yazısı bulunan bir plak gösterdi. Plak kabının bir köşesinden
tuttu ve Beren\'e uzattı.

"Deneyelim mi?" diye sordu. Suratındaki centilmen ifade ile yıllar
öncesine dönmüş bir beyefendiyi andırıyordu.

Tabi ki, Beren\'in kendini bu fırsattan mahrum bırakması mümkün değildi.
Karşılığı, elli yıl önceki kadın -- erkek kültürüne atıfta bulunan bir
hanımefendinin, şirin gülümsemesi ve tatlı heyecanı olmuştu. Plağı,
hızlıca kabından çıkardı ve pikaba yerleştirip, çalıştırma çabasına
girişti.

Çok geçmeden pikap, gayet iyi işlediğini; plak ise, yeterince iyi
saklandığını kanıtlamıştı. Hızlanmaya başlayan hafif ritimler, dans
etmek için özel bir hormon salgılıyor gibiydi. Ritme ayak uydurmayı
başaran Beren, bacak ve kol figürleriyle, hiç yaşamadığı bir döneme
dönmüş ve Ernesto\'nun şaşkınlıkla karışık gülümseyen suratının nedeni
olmuştu. Yükselen müziğin sesiyle birlikte yavaşça ayağa kalktı. Elini
uzatıp, Ernesto\'nun katılması için davette bulundu.

Pekala iyi dans edemezdi Ernesto. En azından Beren kadar hızlı bir
şekilde bu havaya dahil olabileceğini zannetmiyordu. Yine de, beş
dakikalığına da olsa, hayatından biraz uzaklaşıp ufak bir anı yakalamak
hiç de fena bir fikir değildi.

Minik pencereden sızan güçsüz ışığın yapamayacağı şey başarılmış;
müziğin ritmi, odayı ısıtacak hareket gücünü sağlamıştı.

Siyah, yakışıklı ve antika. Kaputu kaldırılmış olan arabanın genel
özellikleri bunlardı. Ernesto\'nun babasının, arabasına olan
düşkünlüğünü, tüm aile ve aile dostları bilirdi. Bu amaca yönelik
donattığı garaj, kelimenin tam anlamıyla bir garajdı. Tabi Ernesto da
\'babasının oğlu\' idi. Becerileri vardı, küçüklüğünden bu yana yeşerip
yetiştirdiği. Fakat onca zaman sonra arabalardan hala uzak kalmış
olmasının nedeni bir hayli güçlüydü. Özellikle de bu arabadan.

Kendisi, babası ve birkaç kişi dışında herkesin öldüğü zincirleme bir
kaza\... O anları değil, lakin o günü gayet hayal meyal
anımsayabiliyordu Ernesto. Hastanede, sedyenin üzerinde kendisine
müdahale etmeye çabalayan insanlar; ağızlarından dökülen bulanık,
renksiz kelimeler\... Tatsız uyanışlar ve rahatsız rüyalar.

"Arabayla bir kaç tur atmışsın, Ernesto."

Babasının arabasına baktıkça aklına gelenlerden uzaklaşmasını sağlayan
sözler sayesinde, açık kalmaları yüzünden acı çekmekte olan gözlerini
kırpabilmişti.

"Yıpranmak, paslanmaktan iyidir."

Niteliği \'gemi gibi araba\' olan otomobile göz gezdiren Beren\'e
gülümsedi ve kaputu indirip, garaj kapısına yöneldi. Ufak pencereden
dışarı baktı ve kapıyı kaldırıp hava ile doldurdu paslanmış köşeleri.

"Pekala. Sanırım her şey tamam." dedi Ernesto, etrafına bakınarak. İyice
emin olduktan sonra, arabanın üzerine koyduğu kollarını yastık olarak
kullanan Beren\'e çevirdi bakışlarını.

"Bu kadar uzun süre burada kalman gerekmiyordu."

Beren, sadece gülümsemekle yetindi ve bahçeye yönelirken, sol elinde
bulunan evin anahtarlarını gösterdi Ernesto\'ya.

"Ben kapıyı kilitlerim. Sen arabayı çıkar." dedi unutkan arkadaşının,
unutmaktan bıkmış suratına attığı iğneleyici bakışla. Ernesto\'nun o an
verebileceği en iyi cevap, kendisinden daha dikkatli olabilen birisi
karşısında saygıyla eğilmek ve hiç zaman kaybetmeden sürücü koltuğuna
yönelmekti.

Arabanın içine her girdiğinde, bir çeşit gelgit yaşıyordu: haklı bir
korku, alakasız bir güven. Kontağı çevirmek için cesarete ihtiyacı
oluyordu her seferinde, birkaç dakikalığına motoru ısıtmak istiyor olsa
dahi. Düşünmeyi bırakıyor ve sadece yapması gerekene odaklanıyordu.

"Bütün gün seni bekleyemem, dostum!" diye bağırdı Beren, kendi arabasına
yaslanmış, Ernesto\'nun dışarı çıkmasını beklerken.

Çalışır vaziyette, sürücü koltuğundaki kişinin hareket emrini bekleyen
arabayı ilerletmeye başladı Ernesto. Garajın dışına çıktıktan biraz
sonra arabayı durdurdu ve kapıyı açıp tekrar garaja yöneldi.

"Yakala!" diye seslenen Beren\'in fırlattığı anahtarları yakalayan
Ernesto, garaj kapısını kapattı ve kilitli olduğundan emin oldu.

"Bu kadar paranoyak olma." dedi Beren, arabasına yönelirken. Hafif
sırıtan Ernesto\'dan gelen cevap bir bahaneydi.

"Dikkatliyimdir!"

Arabasına binen genç kadın, ön koltuğun camını açtı ve cama yaklaşan
adama baktı. Dikkatli olmadığından bahsedecek gibi görünüyordu, fakat
onu bundan azat etmeyi seçmişti bile.

"Pikap için teşekkürler." dedi şirin surat ve alaycı bir tavra büründü;

"Benzinin biterse beni arama."

Ernesto sadece kaşlarını kaldırıp \'öyle mi?\' ifadesini vermekle
yetinebilmişti, imalı bir sevinç ile mutluluğunu dışarı vururken.

"Görüşürüz, Ernesto." diye veda etti Beren, kendisine iki parmağıyla
\'güle güle\' dilemekle yetinen adama.

Biraz sonra o bahçede, Ernesto ile eski olduğu kadar güçlü bir araba
duruyordu. Duraksadı. Olmayan birisinin oluşmasını istemiyordu bu
sahnede, her şeyi berbat edecek. Bu nedenle hızlı davranıp kontağı
çevirmesi, aklına geleni gerçekleştirip hayatına devam etmesi
gerekiyordu.

\'Yap\' dedi. Diğer insanlar gibi yaşama lüksüne sahip değildi. İş
konuşmaya geldiğinde değil, kavga etmeye geldiğinde güçlü
durabilmeliydi. Bu yüzden, bir nedenle, bagaj tarafından dolaşıp sürücü
koltuğuna ulaştı. Kemerini bağladı ve dikiz aynasını kontrol edip gaza
bastı.

Gemi niteliğinin hakkını veren muazzam siyahlık, rüya gibi ilerlemeye
devam ediyordu. Giderek gözden kayboluyor, hayallerdeki bir sürüş
keyfine dönüşerek ufuğa karışıyordu. Tabi, hayal olan başka şeyler
sinsice izliyordu yolun kuruluğuna çare olmuş arabayı.

Yanmış yüzün bütünlüğünü sağlayan bir çift öfke. Bir de, onlara eşlik
eden dudakların yanaklarını yarıp geçmeleri.

Nefretin hayal olduğunu söylemek ne kadar güçtür bilir insanlar; içten
içe. Kendi duygularını anlayamadıkları için, intikama başvurur ve
başarısız olurlar. Zira iyi ve kötü ayrımını yapan hislerinin karanlık
yüzüne de bir anlam yükleyemezler. Ne iyiyi tanımlayabilirler ne de
kötüyü.

"Acınasıdır." dedi Lucian.