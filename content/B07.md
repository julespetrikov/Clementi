**Yedinci Bölüm**

Her gelişmiş canlının, üzerinde yaşadığı fazlasıyla kararsız sistemi
ayakları altına aldığı bir fantezisi vardır. Birkaç milyar hayalde bir
gerçekleşebilecek kadar nadir olan bu fanteziler, gerçekleştikleri vakit
dahi tam anlamıyla tatmin edemezler hayal sahiplerini. Zira doyumsuzluk
öyle bir safhaya giriş yapar ki, gözü doyurmaya boyun eğmek karşısında
büyük bir savaş verir. Bir nevi kara delik halini alır. İç dünyası
parçalanmış ve yerine falezlerden topladıkları tuz kokan büyük taşlar
yerleştirilmiş bünye, açığı kapatabilmek için gariban kalmışın lokmasına
göz dikmeye başlar. Bir kişi ne kadar güçlenirse, binlercesi de o kadar
acı çeker. Zira evrenin yapı taşı madde ve antimadde ikileminin
paranoyası değil; sabit ve insanı delirtecek kadar basit olan şu tek
kuraldır. - Denge.

Lucian\'ın kendi kendine anlatmaya çalıştığı da tam olarak buydu işte.
Bir kuyuyu doldurmak için başka bir kuyuyu boşaltmak. Doldurmaya
çalıştığı kuyunun dipsizliğini unutmak ve her yaptığı işi, yaptığı son
iş olarak görerek motivasyonunu ayakta tutabilmek. Belki de, işe göre
adam olduğunu reddetmek.

Konuyu nereden bu noktaya bağladığını merak ediyordu bir yandan da.
Binlerce yıl bir aynanın içinde, kendi sınıfından bir başkası ile
boğuşup durduğundan mı girmişti konuya, yoksa sadece başka bir şey
olarak hayata başlayıp ne olarak öldüğünü düşündüğünde hissedemedikleri
mi onu bu düşüncelere itmişti; sırf kafasını meşgul edebilmek için.
Aklının bir köşesinde karşı koyabilecek bir çeşit kapasite mevcuttu,
biliyordu. Lakin geçen bir yıl içinde kendi karakterine tam anlamıyla
bürünebilmek için aldığı canları işlemden dahi geçirmeye çaba sarf
etmemişti. Aslında planının bir kısmı, bu çaldığı dünyaları
hazmedebilmek için kendine zaman ayırmak olacaktı. Fakat böyle bir
ihtiyacının olmadığını anladığı vakit, problemin nerede olduğunu
anlaması kısa sürmemişti. Kısa bir süredir kontrol ettiği bu beden bir
başkaydı.

Sanki başlı başına bir hasat deposu görevi görüyordu, yüreksiz adamın
bedeni. Bu kadar değersiz bir mahlukatın, böylesine paha biçilemez bir
vücudu elde etmek için kaç hayat önce kime iyilik etmiş olduğunu merak
ediyordu. Ancak yanlış olan, sorunun kendisiydi.

Gün ışığının nasıl çarpıp da geri dönmediği belli olmayan kubbenin yavaş
yavaş çekilmeye başlamasını izliyordu. Aklını başka bir mecraya
hapsetmiş, belinin ardında kavuşturduğu pençeleri dahi hissiz,
derinlerde kalan kırıntıları toparlıyordu, ıslak başparmağıyla. Bir
yandan kendi geçmişinden duygusuz anları zihninde yargılıyor, diğer
yandan neden Ernesto Clementi gibi bir inkar müsvettesini seçtiğini
anlamaya çalışıyordu.

Anlamaya çalışıp da becerememenin yarattığı hüsranın açığa çıkardığı bir
anlık öfke gözlerine yansımıştı. Bunu hissedebiliyor olması, anı olarak
elinde tuttuğu bir sahnede de aynı şeyi hissedebilmesini gerektirmiyor
muydu oysa?

Aradan gerçekten binlerce yıl geçmiş miydi? Hayata gözlerini açıp da,
kendisine sevgi besleyen insanlar arasında, itirazı olan bir kalabalığın
en küçük bireyi olarak ilk nefes nefese kaldığı vakitlerde hissettiği en
ufak duyguyu dahi hatırlayabilmek için fazlasıyla yaşlanmış mıydı
gerçekten? Yoksa yanında taşıdığı birkaç minik anı dahi, kullanıldıkça
yıpranabilecek kadar çürümüş müydü?

Öyle veya böyle bu yola baş koymuştu bir defa. İsteyerek veya
istemeyerek gerçekleşmiş olmasının hiçbir önemi kalmamıştı dahi. İşte bu
düşünce tarzını duygularıyla karşı karşıya getirdiği vakit dahi bir
çeşit suçluluk, haksızlık açığa çıkmıyordu. Aksine, kendisine pranga
vurmak için kılını dahi kıpırdatmamış bir efendinin, efendisinin
gözünden ve gönlünden çok uzaklarda hizmetkarlığını yapıyor olmak, bir
çeşit sakinleştirici görevini üstleniyordu. Bunun ne kadar hastalıklı
bir hal olduğunu anlıyordu elbet; lakin elden ne gelir? Elindekilerle
yetinebilmek.

Halbuki kapana kısıldığı yer, o gezegen, Lucian için emekliliğin yolunu
açmalıydı. Nereye gideceğini, ne yapacağını asla düşünmemişti aslında.
Sadece her zaman yaptıklarından uzaklaşıp hiç bitmeyen bir tatilin
kollarında çürüyüp gitmek istiyordu. Belki pasif bir hayat, çoktan ölmüş
olan ruhunun paslanıp akıntıya karışıp gitmesine neden olabilirdi.

Evvelden bir vakit içine battığı -daha doğrusu batırıldığı- bu çukurun
nelere kadir olabileceği gerçeği ile kıyasladığında, fazlasıyla ütopik
kaçan bu fikirlerin aklına nereden ama neden düştüğünden bihaber,
gittikçe daralmakta olan kubbenin gerileyişini fark etti. Gözleri
açılmıştı en sonunda. Fakat kendinden beklemeyeceği bir şekilde tepkisiz
kaldı, o uzun bekleyişler aklına geldiği için. Sabırsız zamanlarından
kurtulalı çok olmamışken, daha fazla sabır gerektirecek bir takım
hallere sokup çıkarmıştı kendini.

Keşke değip değmeyeceğini düşünerek adımlar atmış olsaydı. Keşke iki kız
çocuğunu, iki savaş ortamının kanlı manzarasında bırakıp gitmeseydi
vaktinde. Birinin meyvelerini şimdilerde yediği doğruydu. Ancak
diğerinin azabını hissedemediğini anladığı, dört metrekarelik bir
hücrede sıkışıp kaldığını derinlerden hissedebildiği o an. İşte o an,
bütün düşüncelerden kurtardı kendini.

Yaşadığı hayatın hiçbir zaman bir anlamı olmamıştı ve bunun farkına
ancak öldükten sonra varabilmişti. Gezegeninin külleri arasında dans
ederken, bir vakitler değerli saydığı birkaç kişiyi unutacak kadar
benliğinden uzaklaşmış olması, aslında çok şey anlatıyordu. Lakin ufak
bir detay daha mevcuttu: İşin tuzu biberi olmaktan fazlasıyla memnundu.
- Başka bir hedefe doğru emin adımlarla ilerlerken, bir efendinin
prangaları yoktu ayak bileklerinde, kendi fikir ve görüşlerinden başka.

Bu kadar mı kötüydü?

"Hayır."

Geçmişi, silmeye deyecek kadar karanlık mıydı? Yahut ufak bir travma,
beraberinde her şeyi silip süpürmüş müydü?

"Hiç zannetmiyorum."

O halde pişmanlığı hissedemeyen bir yaratığın pişmanlıktan bahsetmesinin
nasıl bir amacı olabilirdi?

Şaşırmaktan uzak suratı, sırıtarak, kubbeyi izlediği camın üzerindeki
yansımasına cevap vermiş oldu. Ne zaman kendini kaybolmuş hissetse, ne
zaman benliğinden şüphe duyup da sırtını yaslayabileceği bir duvar arasa
aklına ilk gelenler, aklını karıştıran ve karışıklığı düzenleyenler ile
birlikte, aynı döngülerin değişmezleriydi. Şaşmazlığı, muhtemelen, bu
nedenden ötürüydü. Sırıtması ise, duyduğu bir çift lafın eseriydi.

"Duyguların olmadan bir hiçsin; fakat duygularının buyruğunda iken daha
da büyük bir hiç."

İşin kötü yanı, bu sözü duyduğu dudakları hiçbir zaman görmemişti. Hayal
meyal hatırlıyor olsa da, görmediğini biliyordu. Belki hiç işitmemişti
bile. Belki sadece genetik materyalinin bir köşesine kazınmış basit bir
duvar yazısından fazlası değildi.

"Viktor haklı." diye söylendi kendi kendine.

Bomboş bir odanın cam bulunan bir kenarında ayakta dikilmiş, dışarıda
olup biteni izliyordu. Alessa\'nın ne yapmaya çalıştığından haberdar
olup olmaması önemli değildi. Zira ihtiyacı olan ve aslında almak için
geldiği şeyi ele geçirmişti, sadece nispet yapmakla zaman harcıyordu.
Neden bu kadar uzatmak zorunda olduğunu kendisi de bilmiyordu; bir çeşit
eski alışkanlık olabilirdi veya geçmişte hiç kopamadığı eski bir dostu
görebilmek ve yeni bedeni ile hava atabilecek olmanın tatlı ihtimali.

Önemli olan, bu gezegen ile işini bitirmek ve başka bir amaca yelken
açarken düşüncelerini uykuya yatırıp geri kalan her şeyi boşvermekti. En
azından, akıl sağlığının önemli bir bölümünü temsil eden bu düşüncenin
muhafazakar ve stabil halinden pek bir hoşnuttu. Hem de uzunca bir
süredir.

"Lord\'um!"

Genç bir ses, efendisinin huzurunu bozmuş olma ihtimalinden korkarak
içeri dalmış ve geri dönüşü olmayacağını bildiği bir yola baş koymuştu.
Üzerinde koyu yeşil bir üniforma, boğazını sıkı sıkıya kapatmış gömleği
ve kısa kesim siyah saçları ile kapının eşiğinde dikilmiş, kaptan
köşkünde değil de, basit bir kamarada vakit geçirmekte olan yeni
imparatoruna anlam verememekteydi.

"Konuş." diye emretti Lucian; değil arkasına dönmek, gözlerini bile
başka bir yana çevirmemişti.

Yapabileceklerinin farkında olduğu imparatorunu, kızdırdığı düşüncesini
aklından çıkaramadığı için bir hayli terlemiş olan genç subay,
yutkunarak cesaretini toplamaya çalıştı. Başına gelebilecek herhangi bir
belanın bir an önce gerçekleşip de acısız bir vaziyet ile hayatının son
bulması, yine aklından geçen güzel ihtimaller arasında yerini alıyordu.
Fakat içindeki fırtına korkusunu fazla uzatmadan, özetle konuya girdi;

"Direniş kuvvetlerinin kalkanları, hedeflediğiniz sınıra gerilemiş
vaziyetteler. - Kalkan dışında kalan üç karakolumuz, koruma hattı
oluşturmak için hazır durumdalar ve dördüncü bir karakol için müsait
açıklığa ulaşmış bulunmaktayız."

Genç subayın, Lucian\'ın anadiline hiç de yabancı olmayan bir
aksanlakonuştuklarını bu kadar resmi ve kibar bir şekilde dile
getirmesi, kadim yaratığın pek bir hoşuna gitmiş gibi görünüyordu.
Sakince arkasını döndü ve genç adamı şöyle bir süzüp geçti. Korkusunun
yarattığı boşluğu sezebiliyordu, iradeye olan açlığı.

"Neden böyle bir şey gerçekleştirdiklerini tahmin edebiliyor musun?"

Lucian\'ın bu ani sorusu, ardından gelen umursamaz tavır ve hemen
arkasını dönüp yeniden şehri seyre dalması, genç subay için fazlasıyla
gergin bir an yaratmıştı.

"Efendim\..." diye lafa giriş yapmaya çalıştı.

Bir süre düşüncelerini toparlayamadıktan sonra konuya hızla odaklanıp
aklından geçip gönlünden onay almış olan bir cevabı imparatoru ile
paylaşmayı başardı.

"Kalkan, her ne kadar dışarıdan gelebilecek tehlikelere karşı bir koruma
sağlıyorsa da, aslında dış dünyayı da şehirden korumakta."

"Aferin, çocuk. Aferin." dedi Lucian, kafasıyla onaylarken;

"Peki bu durumda, stratejik olarak doğru adım olsun veya olmasın, ne
önerebilirsin?"

Duyduğu kadarı, bu garip yaratığın fazlasıyla acımasız olduğuydu. Uzunca
bir süre evvel, imparatorlarının emrinde bir lejyoner görüntüsüyle,
imparatordan çalınmış olan kıymetli bir parçayı çalmış ve bir şekilde bu
uzak diyarda bulmuştu kendini. Bu gemi yola çıktığında henüz yeni yetme
bir erbaş olan genç subay, bu bir bakıma derin geçmişi dahi normal
saydığı askerlerden öğrenmişti; en nihayetinde ona, yıpranmış eski bir
hikayeden daha ilginç gelmemişti.

"Karakol yapılanması sırasında, planlı ve organize operasyonlar,
efendim."

Nedensizce kaybolan tek şey, vahşi bir yaratığın karşısında dikilip ona
hitap ederken alnından akan terler değildi; korkuları da bir bakıma yok
olup gitmişti. Belki yeni efendisinin arkası dönük olduğu içindi, belki
de diyalog kurabildiği bu süre zarfında aslında farklı canlılar
olmadıklarını anlamıştı. Ne de olsa ikisi de, bir bakıma, ifrittiler.

"O halde onayımı beklemek zorunda değilsin, çocuk. - Yeterince hazırlık
yaptık."

Postallarını birbirine vuran genç adam, çenesini önüne alıp gözlerini
karşısındaki duvara dikti ve içinde bulunduğu bu durumun ona verdiği
cesareti dışa vurmak istedi.

"Emredersiniz efendim!"

Odayı terk ettiğinde, kendisini beklemekte olan bir grup yüksek
rütbelinin oluşturduğu konvoy, gelen emirlerin yayılmasını ve kolayca
işleme dökülmesini sağlayacaktı. Meraklı bakışlar yerine bomboş gözler
sorgulayıcı ifadeler ile bir sonraki adımı öğrenmeye çalışıyor olsalar
da, istisnasız hepsi, bu ordunun birer mensubuydular.

"Askercilik oynamaya devam edin." diye iç geçirdi Lucian;

"Sadece paralı askerlerin bilinç sahibi olduğu bir ordudan ne
bekleyebilirdim ki? Hele o fırsatçının ordusundan."

Pozisyonunu, izlediği manzarayı, bulunduğu odayı değiştirmeye şimdilik
bir niyeti bulunmayan yaratık için tek kurtuluş yolu, kendi önüne
dizdiği kartlar üzerinden düşündükleriyle kendini tatmin etmek gibi
görünüyordu. Hiç bitmeyecek bir sürgünün henüz başında bile sayılmazdı,
bunca zamandır aktif çalışıyor olmasına rağmen. Lakin bu
duygusuzlaştırılmış, paslanmış haliyle bile başkalarının gözlerine
baktığında, başka başka hayatlar görebiliyordu. O hayata bağlılığa
duyduğu susuzluğun etkisi tartışılamazdı; ancak, bir yıl önce açığa
çıktığı o günden sonra kendini toparlayıp da kişiliğine tam anlamıyla
kavuşabilmek için harcadığı zaman ve bundan önce yaşadığı pek çok hapis
dönemleri, bir tek bu yeteneğini yıkıp yok edememişti. Yıpranmıyordu
bile.

O yüzden bu öfkeli kız çocuğunun neden bu kadar çaba sarfettiğini
anlayabiliyordu. Onu kendi gezegeninde bir başına bıraktığı vakti
hatırlıyordu. Eğer tahliye emirlerini uygulayanların peşinden gitseydi,
bu kız çocuğunun hayatta kalamayacağını da iyi biliyordu.

"Zavallı çocuğum, zavallı Alessa. Tıpkı o asalak annen gibi, sen de
umutlarını bir yerlere bağlamaktan fazlasını yapmıyorsun."

Fakat dışa vurdukları, içinden geçirdiklerinin manevi kuvvete sahip bir
bölümüne ait izler taşıyamayacak kadar kadar gaddar bir filitrenin
gazabına uğruyorlardı.

"Bir de basit canlıların ellerine, kullanamayacakları silahları vermek
ha?"

İyi biliyordu, bu insanların ne kadar kabiliyetli birer dayanıklılık
abidesi olduklarını. Daha önce defalarca bu tür ile karşılaşmış ve karşı
koyuşlarının, karşı koyarken sarf ettikleri saf emeğin tadına bakmıştı.

"Her düştüğünde erdem ile kalkmayı öğrenemedin, bir türlü. Nefret gözünü
karartmış senin. Benim zavallı Alessa\'m."

Hiçbir detayını umursamadığı basit kamaranın ufak penceresinden
uzaklaşırken, aklından geçenleri bir bakıma özetlemiş olup kendisini
daha fazla zorlamaması gerektiğini hatırlatarak; bir bakıma, iyi durumda
olduğunu sürekli tekrar ederek kapıdan dışarı attı kendini. Ne bir
gülümseme ne de meydan okuduğuna dair bir işareti aydınlatabilmişti
koridorun parlak ışığı. Kurşun askerlerini yolladığı yöne, nispetten
yoksun ama düşmanlarına çok yakın bu son kavgasını vereceği yere,
pençelerini henüz birbirlerinden ayırmamış, emin ve yavaş adımlarla
ilerlemekteydi.

Şehrin denize nazır bir kenarında, üç ayrı işgalci karakolunun son
köşesini bitirip kare bir savunma hattı yaratma çabaları henüz devreye
girmemişken, dev gemi çoktan yerini almaya başlamıştı. Üç karakolun da
çevresinde çeşitli uçaksavar sistemleri yerleşmiş, her birinin hava
sahasında yüzlerce ufak avcı devriye gezmekteydi. Ana geminin neredeyse
bütün personeli, bu karakollara ve nicelerine nakledilmek üzere
mekiklere bindirilmişti. Ufak bir tabur itaatkar asker ise yerini
korumak için ana geminin, Lucian ve gizlediklerinden uzak bir kısmında
nöbet yerlerini korumaktaydı.

Son karakolun gerçekleştirilecek blokta çoktan temizlik çalışmaları
başlamış ve belirlenen bütün hedefler eş zamanlı patlatılmıştı bile.
Bloğun ana üssünü oluşturacak olan lüks hotelin tepesindeki helikopter
pistine gerekli malzeme ve tehçizat indirilmiş; temizlik ve güvenlikten
sorumlu birimler, kalkan korumasından çıkalı bir gün bile olmamış bu
büyük otelin içindeki yuvalanmaları, sivil veya değil, dağıtmaya
başlamışlardı.

Tam da bu dört noktanın arasında kalan şehrin bu bölgesinin üzerinde,
devasa bir gölge oluşturan ve izdüşümü itibariyle, aslında yeryüzünden
halen çok ama çok uzakta asılı duran ana gemi, yavaşça hangar kapılarını
açmaya başlamıştı. Halen mekiklerin yeryüzüne ulaşmalarını ve son
karakolun ideal bir düzeyde işlevsellik kazanmasını bekliyorlardı; bu
gezegene adım attıkları vakit değişmiş planlarının son kısmını işleme
koymak için. Gemiden ayrılıp güvenli bir uzaklığa ulaşan aktarma
mekikleri, gezegenin diğer yanında bulunan uç karakol ve merkezler ile
birlikte, aşağı yukarı, ellerinde tuttukları bütün noktalara yönelmeye
başladılar. Lakin öncelik, en yakınlarında bulunan ve biri için henüz
temizlik yapılmakta olan dört ana karakol olacaktı.

Dördüncü kontrol noktasının inşaa edildiği otelin helikopter pistine eşi
benzeri görülmemiş bir hızda kurulan garip metalik kalkan yükseldiği
anda, karenin diğer köşelerinden yükselen kalkanlar da kendilerini
göstermeye başlamışlardı. Dev gibi yahut büyük oldukları söylenemezdi.
Hatta aynı irtifaya sahip olduklarını iddia etmek bile büyük bir yalan
olurdu. Ancak işe yaramayacağını düşünseler, bu sistemleri yanlarında
taşımayacakları aşikardı.

Geminin karnından, açık hangar kapılarından akmaya başlayan şeffaf bir
şelale, dosdoğru devasa yapının gölgeye dönüştüğü yere düşmekteydi.
Herhangi bir hareketten uzak durmakta olan koca komuta gemisi, bir anda
fişi çekilmiş bir pervane gibi işlevselliğini yitirmiş ve akmakta olan
garip madde için rahim görevi üstlenmiş, havada asılı duran bir çeşit
doğal yapıya dönüşmüştü. Şeffaf ama yoğun bu madde, üzerine döküldüğü bu
büyük bölgeyi karakol kenarlarına kadar kaplamış ve ufacık bir boş alan
dahi bırakmamıştı.

Bir anda tüm şehri sarmaya başlayan bu ağır ve zehirli pas kokusunun
kaynağı da burasıydı işte. Şeffaf madde, şehrin bir bölümüne hükmetmekle
kalmamıştı; adeta yıpranma payı üzerine yıpranma payı ekliyordu, pek
yalan sayılamayacak bir erken emeklilik için. Lakin bu işin şakası yoktu
ve büyükçe binalar, çimleri uzamış parklar ve belki de binlerce
elektronik eşya, aynı anda çürümeye başlamıştı. Sanki milyonlarca tahta
kurusu, diyetlerini değiştirip de saldırıya geçmiş ve önlerine çıkan
hiçbir şeyi arkada bırakmamaya yemin etmiş gibi eritiyordu.

Çürüyüp toz halinde havaya karışan her bir yeşil alan, betondan sıyrılıp
bir defa daha nefes alan her bir paslı demir ve derisinden sıyrılmış,
fosilleşmek ve yakıt olmakla meşgul her bir kalıntı\... Aşağı dökülen
maddenin kapladığı alan yavaş yavaş çürürken, çöplükte uçuşan kara
sinekler gibi dolanan gemiler çoktan ortalıktan uzaklaşmışlar, bu
karakolları terk etmişlerdi. Nihayetinde tepesine yerleştirilen garip
mekanizmanın yapımı tamamlanmış olan son karakolla birlikte bu bir nevi
seyyar kalkan dörtlemesi, sırtlarını ana gemiye çevirmiş ve yüzlerini
dünyanın daha yavaş çürüyen noktalarına döndürmüşlerdi. Hiçbiri aynı açı
ile bakmıyordu yukarıya, fakat her biri aynı malzemenin çocuklarıydı.

Yerleştirilmiş bu kalkanlardan eş zamanlı yayılan ve hemen yanlarında
bulunan, küçülmekte olan, devasa kubbeye benzeyen ışık hüzmeleri,
kalkanların bulundukları yükseklik ile ters orantılı bir irtifaya,
tepegözden perdeye yansır gibi gösterilerine başlamışlardı.
Kendilerinden daha büyük kalkanlara üst dizin olan metalik yapılar,
yarattıkları kubbenin altında korunaklı kalmışlar, ancak kalkanların
bittikleri noktalarda bıraktıkları açıklar, olası bir hava saldırısı
karşısında bir problem yaratabilecek haldeydiler. Lakin önemli olan, ana
gemiyi bu kubbeye hapsedip herhangi bir tehdit karşısında, tam anlamıyla
savunmasız kalmayacak olmalarıydı. Bu nedenle, biraz önce bölgeyi terk
etmiş olan ufak savaş gemileri ve bazı nakliye araçları, iki dev
kubbeden kendilerine ait olanın açıklarını koruyabilmek ve yerdeki
birlikler için kelle, mühimmat ve sıhhi malzeme tedarik etmek için kesin
dönüşlerini yapmışlardı.

Belliydi: Böyle bir operasyona girişmiş olmaları, henüz kontrol savaşı
verilecek binlerce bölgenin kavgasını önemsiz görecekleri anlamına
gelmiyordu.

Geri gelip devriye görevlerine başlamış gemilerin hiçbirinin kubbenin
açıklarından içeri girip çıktıkları görülmemişti henüz. Kovanın
kraliçesini korumak için etrafında uçuşan minik avcı robotlar gibi
oradan oraya uçuşuyor ve içeride olup bitenin kolay görülememesi için
çaba sarfediyorlardı.

Ancak, tıpkı işgalin başladığı o ilk saatler gibi burada olup biteni de
hissetmek için gözlerinin gördüğüne inanma klişesine başvurmaya gerek
duyulmayacaktı. Zira ne kadar döküldükçe dökülsün, kapladığı ve
eskitmeye başladığı şehrin üzerinde bir sele dönüşmeyen şeffaf maddenin
şelaleye dönüştüğü kapılardan akan sıvı, hızlanmaya ve şiddetlenmeye
başlamıştı. O kadar sert düşüyordu, o kadar acımasızca çarpıyordu ki
yere, bu zavallı gezegenin bir dilinin bulunmaması, içinde bulunduğu
güneş sistemi için büyük bir şanstı.

Fazla geçmeden, geminin altında kalan ufak yaşam alanından geriye
yalnızca bir avuç püre kalmıştı. Yerküre ile gittikçe hızlanan şeffaf
maddenin arasında sadece bu artıklar bulunuyordu.

"Konuşmaya ihtiyaç yok." dedi, bulunduğu platformun aydınlık bir
köşesinden.

Dışarıda olan biteni, altında kalan dünyanın nasıl bir işlemden
geçtiğini değil; küflenmiş hangar kapılarından aşağı düşmekte olan
sonsuz kaynağı izliyordu. Ne yazık ki, sıvının dolup taşarak yolunu
bulduğu diğer hangarları da aynı anda takip edemiyordu. Fakat işinin iyi
yanlarını görmezden gelip de sadece karamsar düşüncelere odaklanıp
canını sıkması için hiçbir neden yoktu.

"Hesaba kattıkları o kadar çok şey var ki, yapacakları basit ve temel
bir hesabı unutmuşlar. Detayları o kadar düşünür hale gelmişler ki, bir
küreği toprağa geçirmeden önce yıllarca plan yapıyorlar!"

Konuştuğu kimse olmadığına göre, kendini avutmaya yönelik olduğu
anlaşılan söylemleri ile birlikte, sıvının akıp hangar tabanını yalayıp
yuttuğu, platformun ulaşabildiği uç noktaya doğru yürümeye başladı.

"Oysa diğerlerine göre her şey çok basit olmalıydı! - Bir iyi, bir de
kötü adam ve elinde, sadece siyah ve beyaz renklere bürünmüş basit bir
dünya var."

Platformun sonunda, havada asılı durmakta olan, altın bir pentagrama
benzeyen, normal boyutlardaki bir adamın boynunu kırabilecek ebat ve
ağırlığa sahip bu kolyenin pürüzsüz yüzeyinin dışından, görülemeyen bir
alandan akan sıvının miktarına dair hiçbir bilgi bulunmuyordu. Sadece
şeffaf bir plazma akıp gidiyor, hangar kapısından aşağı düşerken
neredeyse ses hızına ulaşıyordu.

Pençelerini belinin ardından birbirine geçirdi ve omurgasını dikleştirip
iyi bir asker olduğunu göstererek, büyük bir hayranlık ile izledi
silahınının çalışmasını.

"İşte kafaları da burada karışıyor, kıymetli ve haşmet dolu depo!
İradelerini yitiriyorlar, çünkü harekete geçmek ve düşünmek arasındaki
farkı henüz çözememişler!"

Yeraltına kapatılmış olmanın yarattığı oksijen yoksunluğunun yerini
tutamayacaktı, bu yere kapatılmadan önce suratına yediği o sert yumruk.
İç savaşın bağrında yetiştirdiği kalın kemikleri, yaşlılık ile birlikte
eriyip gitmemişti. Hastalığın pençesinde basit bir öksürük yüzünden
ölmemeyi öğrenmiş, dünyanın hiç görmediği bir tarafında yolunu
kaybetmekten korkmadan sadece hayatta kalmayı başarmış, yıllar sonra
şehir hayatının getirdiği yeni kavga materyallerinden arta kalan
travmaları atlatmayı başarmıştı. Fakat elmacık kemiğine indirilen basit
bir yumruk ve yumruğun haklı sebepleri, bir bakıma, canını yakıyordu.

Ellerinin ayrı ayrı bağlandığı demir sandalyenin bacaklarını ayırmaya
çalışsa bile nasıl olsa başarılı olamayacaktı. Dört duvar odanın dört
köşesinden odayı aydınlatan dört adet lambadan sadece birisi sürekli göz
kırpıyordu. Yerde, karşılıklı iki duvarın birbirine bağlandığı köşelerde
bulunan giderler, muhtemelen odanın diğer tarafında da bulunmaktaydı.
Penceresiz, havalandırmasız bu odanın, geçmiş zamanlarda ne amaçla
kullanıldığı belliydi.

Kurtulmaya niyetinin olmaması bir yana, kendi kendine acı çektireceği
yerde bir başkasından dayak yiyor ve refleksleriyle karşılık veremiyor
oluşu, bir bakıma kendi işini başkasına yaptırmak olmuştu. Sadece,
sonuna kadar hak ettiğini düşünüyordu. Kan çanağına dönmüş gözlerini, bu
odaya sokulup bu sandalyeye bağlandığı andan itibaren, yerden hiç
ayırmamıştı.

Tam önünde duran yapılı genç adamın bağırışlarını işitmiyordu. Açıkça
kendisine seslenildiğinin, sorgulandığının bilincindeydi elbet. Sadece
kendini, cevap veremeyeceği kadar uzakta bir yerde bırakmıştı. Zoraki
yürüttüğü ayakları ile ulaştığı bu yerde ne bulacağını, kendisi dahi
bilmiyordu. Sanki sadece bir sürüye adapte olup bir çeşit kurtuluş
aramak istemişti. Fakat bu yolda, düşünecek daha fazla konu başlığı ve
hissedecek daha çok vicdan azabı elde etmişti.

"Bana bak!"

Boğuk sesin geldiği yöne çevirmedi bile gözlerini. Yavaş yavaş duymak
isteyen kulaklarını, daha uzun bir süre halının altında tutamazdı.
Denemedi. Sadece bekledi, daha iyi duyabilmeyi; iyileşebilmeyi.

"Bana bak, dedim!"

Önce itaat etmek değil ama sadece yaşadığı anın kenarından köşesinden
tutunmaya çalışmak için yorgun gözlerini biçare kaldırdı. Bir defa daha
kendisini sağlam bir şekilde durdurmayı başardığını hatırladığı bu genç
adamın endişe ve merakını haklı buluyordu. Çenesini sertçe sıkıştıran
parmakları hissedemiyordu, şimdilik; şimdilik, sadece duyabildiklerine
tepki gösterebiliyordu.

"Burayı nasıl buldun? Buraya nereden geldin?"

Aklında biriken minik resim parçaları, gaz maskeli bir adamın ensesini
parçaladığı anda hissettiklerini hatırlatıyordu kendisine. O anda aklını
kaçırmaya başladığını anlamıştı işte. Özellikle, geçmişinden kalma başka
sesler, odanın içinde yankılananlarla birbirlerine karıştıkları vakit,
aslında kendi bedeninden çok uzaklarda bir yerlerde dolanıp durduğunu
farketmişti.

Adını tam olarak hatırlamadığı genç adamın, hafif bulanık görüntüsünden
anladığı kadarıyla, adamın sol kolu havaya kalkmış ve zavallı suratına
bir darbe indirmek üzere beklemekteydi. Kulaklarını bir defa daha
kaybetmiş olmanın verdiği üzüntüyle gözlerini yeniden indirebildiği
kadar aşağı indirdi ve halının altına attığı başka tozlar ile birlikte
içinde bulunduğu durumu, şimdilik, boş verdi.

Öfkeli ve alabildiğine sert parmaklar, çenesini serbest bıraktı. Pek
güçlü duramayan boynu, kafasını aşağı bıraktı ve gözlerini, tam da
istediği gibi, odanın pis tabanına bir defa daha emanet etti. Artık sağ
yanağına bir yumruk daha yemek için hazırdı.

"Marcus!"

Bu defa gayet net ve parazitsiz duymuştu söylenileni. Aklının
karışıklığına ekmek banmıştı bu sesleniş; Marcus. Evet, hatırladı bu
genç adamı. Can Merfr\'ün kahraman komiserlerinden birisi; belki de
işgal evvelinde kalmış bir başka işgale karşı durabilmiş, yozlaşmamış
üç-beş insan evladından birisi. - Ve eninde sonunda, Merfr\'ün
öğrencilerinden birisi.

Kafasını, bu defa pek zorlanmadan, kaldırıp da baktı Marcus\'a. Sol kolu
hala havadaydı ve belki henüz sakinleşmemişti kasları. Ancak tam
dirseğinden tutan, daha çelimsiz bir başka kolun etkisi altında
kalmıştı. Sözü daha çok geçen, daha kuvvetli birisi durdurmuştu o son
yumruğu. Öyle veya böyle, uzun saçlı bu silüetin de kendisiyle bir
ilgisi bulunuyordu; konuya yabancı değildi.

"Belki de günlerdir yürüyor, belki de dehidre olmuş durumda. Biraz zaman
tanıyalım ve kendiliğinden konuşup konuşmayacağını görelim."

Sesinde bir çeşit stres vardı. Lakin korkudan, kaygıdan kaynaklanan bir
çeşit baskı değildi bu; sinir, gerginlik ve biraz sabırsızlıktan
kaynaklanıyordu. Bütün bunları iki cümlelik bir monolog içinden çekip
çıkardığı için kendini takdir eden Jaros, en azından kendisini
anlayabilmiş birisinin bu yakınlarda bulunduğunun bilinciyle rahat bir
nefes aldı. Geriye kalan tek halt, kendi kendine ettiği işkenceden
kurtulabilmekti.

Bu esnada Marcus çoktan olay mahallini terk etmiş; geriye sadece sözü
dinlenilen bu genç kadın kalmıştı. Suratını sandalyeye bağlı garibana
yaklaştırmış, bir eliyle kemerinden matarasını çıkarıyordu.

"Bir süre için sadece başını sallayarak cevap verebilirsin. Kendini
toparlamaya çalıştığını biliyorum. Daha erken müdahale edemediğim için
üzgünüm."

Henüz suratı netleşmemiş olan genç kadının, matarasını açıp kendisine
uzattığını gördü. Kendini fazla zorlamadan çenesini kaldırdı. Oksijenin
aslında bir lüks olduğu şu günlerde, gerçekten de suya ihtiyaç duymuştu.

"Kullandığın rota, güneydeki bir vadiden başlıyor. - Öyle, değil mi?"
dedi genç kadın, bir eliyle adamın ensesini tutarken, diğer elindeki
matara ile yaşlı adamın kana kana su içmesini sağlıyordu.

Susuzluğunu bir nebze olsun giderip de baş ağrılarından birini
gömebilmiş olan Jaros, yarı açık bilincini daha fazla kaşımadan hafifçe
kafasını sallayıp onayladı geldiği rotayı. Yavaş yavaş bulanıklığını
kaybetmeye başlayan görüntü netleşme evresine giriş yaparken, biraz
önceki genç adamın kimliği üzerinden yürüttüğü basit mantık ile
kendisine insan gibi davranan bu kadının kim olduğunu anlaması zor
olmamıştı.

"Senin adın\..." diye ileri attı kendini Jaros, henüz nefesini
düzenleyememiş iken;

"Senin ad-"

"Beren. Beni hatırlamıyor olman normal, daha önce hiç karşılaşmadık."

O an için hiç de fena görmeyen gözleri, kurumaya başlamış teriyle
birlikte kendini birazcık da olsa rahat hissetmesini sağlamıştı. Yine
kafasını hafifçe salladı, karşısındaki insanın ne demek istediğini
bildiği için. Göz kapaklarını hızla kapatıp açarken etrafındaki
mesafelere odaklanmaya çalıştı.

"Eğer o vadinin bir yakasından diğerine köprü kullanmadan geçtiysen,
bunu nasıl başardığını bilmem gerekiyor. Beni anlıyor musun?"

Birkaç saniyeliğine kontrollü nefes alıp vererek, kan basıncını
düzenlemeye çalıştı. Tahmin ettiğinden daha uzun sürecekti
toparlanabilmesi elbet. Lakin fazla zaman harcamadan suratını Beren\'e
çevirdi.

"Can\..."

Sandalyeye bağlı adamın önünde diz çöküp suratına dik dik bakan
Beren\'in beklediği cevap, içinden geçenlerle pek farklı olmayacak
gibiydi. Şimdiye kadar iyi haberler almış olmaları gerekiyordu, öyle
veya böyle.

"Karşı yakaya geçme planı vardı. - İşgalciler baskın düzenlediler."

Genç kadının acı dolu gözbebeklerini okuyabiliyordu Jaros. Keşke elinde
bir güç olsaydı da, farklı hissetmediğini, bu zavallı kızcağıza
anlatabilseydi. Lakin hayat bu kadar kolay değildi ve kötü haber taşıyan
elçi kadar karışık bir kafaya sahip değildi kendisi. Bir yandan kendisi
için kötü hissetmiyordu.

Bu sırada kapıdan içeri dalan Marcus, duyduklarının yanlış veya -bir
ihtimal- yalan olabilmesi umuduyla, hiddetli bakışlarını yaşlı adama
dikmişti. Durumun farkında olan Beren, ardına dahi bakmadan sağ elini
kaldırıp dur işareti yaptı ve gözlerini Jaros\'tan ayırmadan, anlatmaya
devam etmesi için kafasıyla işaret etti.

"Ufak bir devriye yollamışlardı. Araçlarını çalıp Merfr\'ün planına göre
hareket ettik."

Eskisi kadar kötü hissetmiyordu kendini. Anlatabiliyor olmasının
rahatlatıcı etkisi bir yana, yavaş yavaş o ağır yorgunluğu üzerinden
atmaya başlamıştı. Lakin henüz tam anlamıyla toparlayabildiğini
söylemek, daha mümkün değildi. Tekrar nefesini topladı ve devam etti;

"Zaman kaybetmiştik. Ama bizi bulduklarında, zaten pusuya düştüğümüzü
anladık."

"Ne oldu? Daha fazla detay vermelisin."

"Birkaç işgalci. Bir rahip." diye cevap verdi Jaros, karşısındaki insan
ile aynı dilde konuştuğunu bildiği için.

Duyduğuna yüklediği anlam ile birlikte bir anda umut kırıntılarını
kuşlara yem eden Beren, ağlamak isteyen gözlerini sessizlikle okşayıp
yavaşça ayağa kalkmıştı. Bu sırada öfke ile bağıran Marcus, arkasındaki
çelik kapıya sağlam bir yumruk indirmiş ve elinde patlayan yeni yetme
acıyı çoktan unutmuştu.

"Çözün şu adamı." diye önerisini sundu Beren, hiç zaman kaybetmeden.

"Ne?"

Öneriye karşı çıkan Marcus, hızla genç kadının yanına geldi ve ne demek
istediğini daha iyi anlayabilmek için suratına dikti gözlerini.
Kendisini veya başka bir tarafı değil, sandalyeye bağlı olan yarı ölü
adamı izliyordu. Açıklama yapmasını sağlamak için konuyu basitçe
özetledi;

"Bu piç kurusu kaç arkadaşımızı öldürdü, hatırlıyor musun?"

Bakışlarını Marcus\'a çeviren Beren, bazı şeyleri hatırladığını anlatmak
için kelimelere ihtiyaç duymamıştı. Yine de bir açıklama borçlu olduğunu
biliyordu; sadece Marcus\'a değil, herkese.

"Eğer Merfr ona güvendiyse, yalnız başına bir tehlike oluşturmuyordur.
Bu kadar mesafeyi tek başına gelen bir adamı geri çevirecek değilim."

"Ona güvenmiyorum." diyerek kabullendi durumu genç adam. Ardından
ekledi;

"Buraya kadar yara bere içinde gelmiş olması, geçmişte nasıl bir hayvan
olduğu gerçeğini değiştirmiyor."

"Sadece adamın haline bak, Marcus. Neredeyse ölecekmiş. - Sence geriye
bir cani kalmış mı?"

Beren\'in ağlamanın köşesinden dönmüş gözlerine derinlerden bakan
Marcus\'un elinde, isteksiz bir iç geçirmek dışında pek seçenek
kalmamıştı. Memnuniyetsizliğini içine atıp belinden çıkardığı bıçak ile
yaşlı adamın yapıştırıldığı sandalyenin arkasına geçti ve yorgun kolları
bağlayan ipleri kesti. Bıçağını çıkardığı kılıfa yerleştirdi ve hızlı
adımlarla odadan ayrılırken, kapının önünde bekleyen iki adamına işaret
etti, ayağa kalkacak gücü olmayan adamla ilgilenmeleri için.

Merfr kendi yoluna gitmek istediği vakit, kendi yavrusu gibi sevdiği bu
ikisi ile aralarında bir husumet olmuştu anlaşılan. Diyaloğa dahil olmuş
herkes, Merfr\'ün neden kaçıp gittiğini ama bağını koparmayıp azami
düzeyde yaşadığını biliyordu. Babası gibi gördüğü bir adamın çöküp
yıkılması ve çekip gitmesinden kendine bir suçluluk payı düşüren şu kız
çocuğu için yapabileceği hiçbir şey bulunmuyordu.

Kapıdaki adamlar içeri girip kendisini başka bir yere taşımadan önce,
kollarını dizlerinin üzerine yığıp kafasını serbest bıraktı. Ağzının
kenarından akan bir parça kan, ter ile karışıp yere düşerken, aslında
daha kötü durumlarda kaldığı zamanlardan, hiçbir ders çıkarmadığını
düşünse de, bir bağışıklık kaptığını hissediyordu. Hissetmeye karşı
koyduğu anlar da bu çelişkilere dahil olmuştu. Güç bela sol elini
kaldırıp adamlara durmaları için işaret etti. İşareti gören
direnişçiler, önce yüzünü görmedikleri adama, hemen ardından amirlerine
baktılar.

"O kadar uzağa neden gittiğini biliyorsun, değil mi?"

"Ailesi." diye cevap verdi Beren; kafasıyla kapıyı işaret etti
adamlarına.

Yeniden matarasını çıkardı ve Jaros\'un ellerinin arasına tutuşturdu.
Bir şekilde, güvenip güvenemeyeceğini anlamaya çalışmıyordu. Öte yandan,
adamın güvenini kazanmak gibi bir niyeti de yoktu. Mataranın kapağını
açıp su içmek yerine, matarayı uzun uzun izleyen bu adamın ne derece
gerçekçi yaklaşımlar sergileyebildiğini görmek istiyordu.

"Bana güvenmek için hiçbir nedenin yok." diye kestirip attı Jaros,
matarayı geri uzatırken.

Yaşlı adamın geri uzattığı mataraya bir an bile bakmayan Beren elini,
gri kargo pantolonunun arka cebine attı ve sade, kahverengi bir cüzdan
çıkardı. Cüzdanının arasına sıkıştırdığı, zamanında ikiye katlanmış olan
eski bir fotoğrafı, bir eliyle düzeltip Jaros\'un gözleri önüne serdi.

"Bunun sende bulunmasının iki nedeni olabilir: Ya Can Merfr\'ü sen
öldürdün, ya da o öldüğünde yakınındaydın." dedi ve ekledi;

"Bu fotoğrafı saklamadın, yanında getirdin. - ve özellikle de buraya
getirdin."

Bilincini zoraki açık tutma evresinden çıkarmayı başarmış olan Jaros
hafifçe gülümsedi ve matarayı kendine doğru çekip tereddüt etmeden
kapağını açtı.

"Gereğinden fazla iddialı bir yaklaşım. Kötü adamı oynayan arkadaşın
daha gerçekçi görünüyor." dedi ve birkaç yudum aldıktan sonra eline ufak
bir miktar su döküp ensesini ovalamaya başladı.

"Az önce hayatını kurtardım, Palemari; blöf yapman anlamsız. Merfr bana
savaş anılarını anlatmıştı."

Sırtına doğru akıp giden damlaların, omurgasında yarattığı ferahlık
etkisi ile sırtını dikleştirdi ve belini, fazla zorlamadan, germeye
çalıştı. Kaslarının yeterince rahat olduğunu hissedemiyordu henüz. Lakin
elinde kalan kısa vadeli ıslaklık, çukurlaşmış gözlerini ferahlatmak
için yeterli olacaktı.

Can\'ın yetiştirdiği çocuklardan birisinin büyüyüp bir yetişkin gibi
davranmaya başladığını açıkça görebiliyordu. Bu yüzden herhangi bir şey
söylemedi. Kapadıkça yanan gözlerini dinlendirebilmek için önce ışık
kaynaklarından uzaklaştırıp, yeniden yer ile bütünleştirdi görüş
alanını. Göz kapaklarını kuvvetlice kapattı ki, önce yanmayı ve hemen
ardından da rahatlığı hissedebilsin.

"Peki Dimitriv?"

"Gözden çıkarılmıştı. Kendisinden geriye pek bir şey kalmadı." diye
cevapladı Jaros ve ekledi;

"Fakat senin öğrenmek istediğin asıl mesele, arkamı kollayacak
birilerinin olup olmaması."

"Ama bunun cevabını ikimiz de biliyoruz, evet, anladım."

Yeterince kapalı tuttuğunu düşündüğü gözlerini açıp güldü Jaros. Kahkaha
atacak nefesinin var olup olmadığını kontrol etmeye çalışmıyordu. Yine
de iki kuple öksürmüş bulundu.

"Can\'ın öğrencisi olduğun belli. İzleyip öğrensen bile kendini öne
sürüyorsun, düşüncesizin teki gibi."

Bir hakaret gibi çıkan bu sözlere kızamamıştı Beren. Bundan gayri çok
özleyeceğini bildiği, baba bellediği adam için göz yaşı dökmemeye özen
gösteriyor olsa da, duygulanmadığını söyleyebilecek kadar kalpsiz
değildi. Ayrıca, garip bir açıdan bakacak olursa, şu zavallı adamcağızın
geçmişinde, kendisine akıl hocalığı etmiş Merfr\'e dair izler
bulunuyordu. Şüphesiz Merfr\'ün geçmişinde de, bu kendi kellesine para
koyabilecek kadar suça bulaşmış adamın izleri mevcut idi.

Bir şekilde, her bağımsız birey, bir diğerini etkiliyor ve masumane bir
şekilde sürekli bir günlüğe çevrilemeyecek kadar ağır ciltler halinde
arşivlerde çürüyorlardı. Lakin herkesin bu evrensel arşivden kendi
payına düşen bir kütüphanede kaybolup gitmeleri anormal
karşılanmamalıydı. Bir gün aynı dünyada kendisinin de yaşayacağını iyi
biliyordu genç kadın; o dünyaya adım atarken hazırlıklı olmak için
fazlasıyla geç kaldığını da.

"En azından revire götürmemize izin ver." diye seslendi Marcus, kapı
eşiğinden.

"Serum yiyecek kadar kötü durumda değilim."

Sandalyeden kalkmaya yeltenip başarısız olan adamın bacakları, ne kadar
hatalı olduğunu kendisine göstermişlerdi. Yeterince güçlü olmadığını
anladığında dünyası başına yıkılmamıştı belki ama güçsüz olmanın
yarattığı kısa vadeli ümitsizlik karşısında, çaresiz bir enik gibi
hissetmişti kendini. Yine de iyi tarafından bakıyordu; şimdilik kimsenin
umrunda değildi, basit sosyal prosedürler dışında.

"Güvensizliğini anlayabiliyorum, evet ama bir şans vermen de bir
başlangıç." diyerek minnettarlığını belirtmek istedi genç kadın.

"Yapacak pek bir şey kalmış gibi görünmüyor, Beren. Sen zaten kararını
vermişsin."

"Herhangi bir karar vermedim; senin veya bir başkasının ağası olmaya
niyetim yok." diye karşı çıktı Beren ve Jaros\'u işaret edip ekledi;

"İşin istisnasında değilim Marcus ama bir suçludan çok, dişine bir sürü
arayan basit bir adam görüyorum."

Henüz şu adamın üzerine çok gidip gitmediği hususunda bir yargıya
varmamıştı Marcus. Kendini odadan dışarı attıktan sonra yaptığı kısa
yürüyüşün akabinde ciğerlerine doldurduğu sahte mutluluk ardından
hislerinde bir değişim yaşamamıştı. Bir bakıma, revire götürebilmek için
teklif veren kendisiydi aslında; yahut umursuyormuş gibi davranıp bir
miktar da olsa insan olduğunu kendine kanıtlamak isteyen.

"Artık bir önemi yok." dedi.

Düşüncelerini ve hislerini kendine saklayıp, az önce istediği kalkışı
yapamamış olan adama yöneldi. Genç adamın yapısı gereği, bu yaştaki eski
bir tüfeğin ağırlığı problem olmamalıydı.

"Serum takılacak durumun olup olmadığını hekime anlatırsın, Palemari."

"Kemiklerini sarstığın insanlara iyi davranmak doğanda var, çocuk." dedi
Jaros ve hemen ardından bakışlarını Beren\'e çevirip ekledi;

"Yahut seni böyle davranışlara iten başkaları."

Büyük bir sarsıntı ile bölünmüştü bu diyalogları. Sadece şehrin değil,
bütün gezegenin sarsıldığını hissetmişlerdi. Üçünün de gözleri kapının
dışına dikilmiş; üçünün de hatıralarında, işgalin başladığı vakit
bilinmeyen bir kaynaktan yapılan atışların yarattığı tahribat
canlanmıştı. Herkes, bu erken dönem yıkıntılarının ne kadar hayatı
söndürmüş olduğunu iyi biliyordu. Bu yüzden yeniden başlayacak bir çeşit
saldırının, değil ihtimali, düşüncesi bile ürperticiydi.

İlk hamleyi gerçekleştiren, çelik sinirlerine hakimiyet sağlamayı ilk
başaran Beren olmuştu. Hızlı adımlarla kendini kapı dışına atmış,
sarsıntının kaynağını görebileceği yüksek bir noktaya ulaşma peşindeydi.

Jaros\'un ne yapıp ne yapmayacağını bilmediği için bir an için
tedirginliğe düşen Marcus\'un bu vakaya reaksiyon göstermesi biraz daha
gecikmişti haliyle. Beren\'e güveniyor olması, Beren\'in -öyle veya
böyle- güvendiği herkese güvenecek olması anlamına gelmiyordu elbet.
Yerinden henüz kalkamamış yaşlı adamın halini gördükten sonra, adamı
burada yalnız bırakmasının yaratacağı kötü bir sonucun ne kadar düşük
bir ihtimaliolduğunu anlamıştı. Bu yüzden odadaki varlığını gereğinden
fazla uzatmadan, yüksek bir mevkii bulmak üzere çıktı dışarı.

Bu sırada, elinden tutup insanlık adına yardımlaşmak gibi kimsenin bir
niyeti olmadığına neden şaşırdığını anlamayan Jaros, bu duyguyu
hayatının neredeyse her anında, pek çok defa tatmış olmasına rağmen
umutsuzluk ile bağdaştırabiliyor olmasına kızıyordu. Dizlerinden ne
kadar destek alabileceği bilinmezdi, ancak ayakta durabiliyor olmasını
bir mucize olarak görüyordu.

Birkaç adım sonra görüş alanı daralmaya başlamış, görüntü
bulanıklaşmıştı. Uzunca bir koridora çıktığı anda, irili ufaklı bütün
lambalar kısa elektrik kesintilerine maruz kalmaya başlamışlardı. Ancak
bu durum çok uzun sürmemiş ve ışıkların birkaç defa kesilip geri
dönmesiyle her şey normale dönmüştü. Zoraki yürüyen adam için bu
fazladan görme zorlukları pek büyük bir probleme neden olmamıştı; ne de
olsa duvardan destek alarak ilerlemeye çalışıyordu.

Hızla gelişmiş sarsıntılar, kısa süre içinde kaybolup gitmişlerdi. Ne
olmuş ise çoktan gerçekleşmiş ve ihtiyaç duyduğu dikkati üzerine çekmeyi
başarmıştı. Sol bacağı, diğerinden daha kötü durumdaydı. Sabit bir
noktada, sol dizinin üzerinde oturup hareketsizce etrafını seyredip emin
olmaya çalıştığı uzun saatlere borçluydu bu hali. Neyse ki ucuz
atlatmıştı o saatleri.

Topallamaya henüz alışabilmişken, kendini güç bela karşı duvara attı ve
daha devam etmekte olan koridoru ikiye bölen, kapısı bulunmayan girişe
yöneldi. Köşeyi döndüğü anda bünyesini zorlayacak bir ironiyle yüzleşti:
Bittiği yerde, ağzına kadar açık bir kapı ve aşağı esen temiz hava için
köprü görevi gören dik merdivenler.

Gözlerindeki bulanık perde, dik basamakların varlığına dair farkındalık
ile uzayın derinliklerinde kaybolup gitmiş ve suratında beliren komik
bir bıkkınlığa sebebiyet vermişti. Sağ kolu ile alnındaki teri silip
attıktan sonra, gözlerini tepedeki kapıdan ve içinden geçen gün
ışığından ayırmadan merdivenleri çıkmaya başladı, acı çekmekten
gocunmadan.

"Bu iyi değil! Hem de hiç iyi değil!"

"Sakin olun! Bunun bir açıklaması olmalı! İleri karakollardan
birileriyle konuşmamız yeterli olacaktır."

"Zannetmiyorum. O kubbenin bu sabah daha geniş olduğunu hatırlıyorum."

Sol elini duvarda sürüklerken ve oksijen bolluğuna doğru zoraki
adımlarını atmaya devam ederken, duyduklarına bir anlam veremiyordu.
Kaybedemeyeceği kadar değerli olan nefesi, her adım atışında biraz daha
kaliteli bir hal alıyor ve kendini yukarı çekebilmesi için
güçlendiriyordu yaşlı ve yorgun bedenini.

"Ordunun bu işle bir alakası olabilir mi?"

"İşgalcilere karşı çok etkili olduklarını biliyoruz ama-"

"İşgale karşı ne derece direnmiş olurlarsa olsunlar, bu kadar ileri
gitmeleri olanaksız; kubbenin dışında savunmasızlar."

Kapı eşiğine vardığında, bütün ağırlığını bir tarafa verdi ve yine sol
kolundan destek alarak içeri baktı. Gözlerini kamaştırmayan gün ışığını
kesen üç kişi, kısa ama geniş beton pencerelerin önünde bekliyor,
uzaktaki bir parıltıyı izliyorlardı. Fazlasıyla yoğun mavi ışık hüzmesi,
gün ışığının yetersizliğine neden olarak kabul edilebilirdi.

"Sessiz kalırsak, insanlar huzursuzlanmaya başlayacaklardır.
Kışkırtılmaya müsait olurlar." dedi, pencerenin en solunda bulunan ve
üzerinde askeri üniforma taşıyan adam.

"Kafa yoracak son problemimiz bu gibi görünüyor, şimdilik." diye cevap
verdi Beren. Hemen ardından ekledi;

"Yine de huzursuzluk çıkaracağını bildiklerini gözünün önünde tut,
Benedict. - Risk almaya değmez."

Bunca merdiveni çıkmaya harcadığı enerji boşa gitmemişti en azından.
Ancak topallıyor olduğunu bir an için unutmuş olması, sol ayağının
güçten düşüp kendisini yere yığması için güzel bir fırsat sağlamıştı.
Şeytan ayak, kullanıldığı günlerin acısını çıkarıyordu.

Bütün kontrolünü kaybedip beton zemine kapaklanmanın kaçınılmazlığını
kabullendiği anda, koltuk altından kendisini yakalayan bir başkası,
yaşlı adamı omzundan tutarak düzeltti.

"Yakaladım seni." dedi Marcus, Jaros\'u yavaşça pencerenin bulunduğu
yana götürürken.

İyi tarafından bakmaya bu kadar alışmışken, kötü bir manzarayı
seyrediyor olmak garip görünüyordu aklına. Bir kubbe küçülmüş, diğer bir
kalkan kubbesi yeni oluşmuştu. Belki de bir kubbeyi ikiye bölüp koruma
alanlarını genişletmişlerdi. Fakat bu doğru olabilir mi? Hayır. Belirli
bir karakter sahibi ışık demetlerinin çıktıkları noktalar ve uzunlukları
farklıydı. En azından görüş alanında bulunan, iki çeyrek kalkan için
yapılabilecek analiz buydu.

Marcus\'un omzundan aldı ağırlığını ve kendine yer veren diğerlerinden
geriye kalan boşlukta, beton pencereye yüklendi. Kendini toparlayabilene
kadar pahalı bir miktar zaman geçecekti, biliyordu. Problemi, bu zamana
kadar ne dolapların dönüp dolaşıp kürkçü dükkanını vuracağıyla ilgili
kafasını kemiren binlerce ihtimaldi. Kimin kendisinden bir fikir beyanı
beklediğini veya arkasından ne konuşulduğunu umursamıyor, sadece
seyrediyordu olan biteni.

Bir komuta gemisinin neden koruma altına alınacağına anlam
veremediğinde, geminin altındaki hızlı akıntıyı fark etti. O kadar uzağı
sağlıklı bir kalitede görebiliyor olmasına şükretmişti. Anlam veremediği
bu görüntü hakkında ne düşüneceğini bilemeden üstelik.

Ne bir ses duyuyor ne de bir hareketlilik görüyordu. Pek çok kavgadan
canlı çıkmıştı. Hatta canlıdan çok şanslı. Ancak böyle bir savaşta,
hangi müttefiklerin elini sıkması gerektiğini bilmiyordu. Yahut hangi
adımları atıp da insanlarını hayatta tutması gerektiğini. Belki herkes
gibi, varlığını, sadece nefes alıp vermekten ibaret kılmalıydı.

Tutamayacağı sözler, başaramayacağı işler gibi; anlamsız ve boş. Peki
başkalarına verdiği sözler? Bir yerden başlaması gerekiyordu. Öyle de
olmalıydı. Bir yerden adım atıp, adımlarının tükeneceği güne kadar;
kendini affedemese dahi, çok uzaklarda kalan başkalarının, bir daha asla
bakamayacağı suratlarına karşı yüzsüz kalmamak adına çabalaması
gerekiyordu.

"O bölgeye bir şey akıtıyorlar veya yeri delmeye çalışıyorlar." dedi,
parmağıyla gemiyi gösterip;

"Eğer bir cevap arıyorsanız, yerinizde olsam, karakollarla bağlantı
kurma fantezisini unuturdum."

"Bu harabenin kuzeydoğusunda kalan, kalkanı aşmak için güvenli bir giriş
olmalı. Doğrudan Alessa\'nın karakollarından birine çıkacaktır."

Aracı bırakıp kısa bir yol yürümüş olan grup, zamanında agora görevi
görmüş büyük bir yıkıntıdan geriye kalan dükkanın içinde, duvardaki
irili ufaklı deliklerden kalkanın başladığı noktayı izliyorlardı. Şehre
bakmayan diğer duvarın, delik deşik edilmemiş nadir bir yakasına
yaslanmış olan üniformalı yaratık, her ne kadar kendine yediremiyor olsa
da, eski silah arkadaşının vereceği brifingi bekliyordu.

Silahlarını ellerinden düşürmeyen Tara ve Vladmir için Şaman\'ın
güvenliği çok önemliydi. Ancak yaşlı kurt için bu gerçekleştirdikleri
büyük çaplı ufak operasyon, uzatılmış bir plandan fazlası gibi
görünmüyordu. Yanında taşıdığı, başka bir medeniyetin bu başka bireyleri
de durumun farkındaydılar. Bir şekilde bu işi kabul etmiş olmaları
gerekiyordu veya bu işi kabul edecek motivasyonları.

"Eğer bu kalkan daraltma işleminin altında bir başka gedik yoksa, ikisi
de farklı planların peşinden gitmeye çalışıyorlar. Eninde sonunda
çatışacaklar ama\..."

Sırtını verdiği duvar üzerinde neredeyse uyuyacak hale gelmiş olan
yaratığı fark ettiğinde, Şaman\'ın suratında hafif bir gülümseme
belirdi. Gözlerini, biraz önce dürbün olarak kullandığı deliğe yeniden
çevirdi ve kalkanın dışında kalan apartmanlara şöyle bir göz gezdirdi.
Uyuyakalacak bir düşman değildi bu yaratık; bu kadar tehlikenin ve
baskının ortasında, olmayan bir ihtiyacı karşılaması muhtemel değildi.

"Alessa\'yı bu tablodan çıkarmadan diğerine el uzatmamız imkansız,
Karyyt. Bu restleşme ile ekmeğimize yağ sürmüş oldular."

Baskın karakterlerin sessizliklerini delmeye çalışan yaratığın dikkatini
çekmeyi başarmıştı yüzbaşı. Açılan göz kapakları, henüz içinden
çıkamadığı bu garip durumun gidişatını yeniden belleğine yazmış ve bir
anda adapte olmasını sağlamıştı.

"Gemiyi kollayan dört kalkanı indirecek kargaşayı sağlamanın tek yolu
bu."

Apartman bloklarından oluşan kale duvarlarının tehdit oluşturmadığından,
üstünkörü emin olduktan sonra hemen yanında duran Vladmir\'in omzuna
hafifçe vurdu. İşareti alan Vladmir, içinde saklandıkları dükkanın
parçalanmış camekanından dışarı attı kendini ve hızını kesmeden,
agoranın çıkışlarından birisine açılan büyük lobiyi geçti; tam
karşılarında bulunan, agoranın dışına bakan duvarları bir açıklığa
dönüşmüş bir diğer dükkanın içine girdi. Henüz yıkılmamış bir kolonun
arkasına saklandı. Olduğundan daha cesur görünmeye çaba gösterip de
diğerlerini tehlikeye atmak için hiçbir nedeni olmadığından, bedenini,
olabilecek en az seviyede ifşa olacağı şekilde çevirdi ve kalkanın
önünde kalan apartman bloklarını izlemeye başladı.

Agora ile apartman blokları arasında kalan açık alanın büyük bir
bölümünü oluşturan otoparkın ardında, merkezin diğer yanında kalan
otoyola çıkan bir yan yol ve hemen bu yolun bittiği yerden yükselen bir
başkası. Yayalara geçiş hakkı tanıyabilmek için, onları kısa ama
karanlık bir tünele hapsetme de cabası.

Hemen solunda kalan yuvarlak masaya gözü takıldı bir anlığına. Daha
doğrusu, toz üzerine toz yığılmış ve artık bir örtüye ihtiyaç duymayan
masanın üzerindeki bir dizi yazıyla haşır neşir olmuştu. Bu gezegenin
kurallarına alışabilmek için uzun bir vakti olmuştu. Disiplinli
yetiştirilmiş olmasına karşın, çocukluğu itirabiyle kız kardeşi ile
birlikte içine girip çıktıkları büyük problemlerin temelinde yatan ve
rastgele oluşan sistemliliğe hep bir itirazı bulunmuştu. Stresin,
disipline ve özellikle de iradeye nasıl etki ettiğini defalarca kez
görmüş, bu bütünün işleyiş biçimini, en azından kendi çapında
anlayabilmişti.

Kendine söylediği yalanlardan aldığı gazla, kolonun kenarından çatılara
bir bakış attı ve hemen ardından masanın üzerinde duran şişeyi kaptığı
gibi göğsüne çekti. Kapağı kapalıydı ve henüz aradan yirmi yıl
geçmemişti. Rahat bir sırıtma belirdi suratında.

"Bunun için bana mı güveniyordun, yüzbaşı?" diye sordu Ernesto.

"Hayır, Karyyt. Seninle karşılaşmış olmam bile bir çeşit mucize. Şimdi
mi oturup güvenimi sorguluyorsun?"

"Kendince haklı yanları yok değil gibi, Clem." dedi Mangifos, iki adamın
uzağında bir masada oturmuş, elindeki bir deste kağıdı karıştırıyormuş
gibi yaparken.

"Polenler uçuşuyor!"

Dünyanın tüm dertlerinden arınmış gülümsemesiyle çatısız duvarın, belki
de dünyanın tepesinde oturmuş, kafasını yukarı kaldırmış ve üzerinden
geçmekte olan beyaz parçacıkları üfleyerek daha uzaklara yollamak
niyetindeydi. Ne yazık ki varlığının yalanı ile bir defa daha yüzlemiş
ve bağlı bulunduğu bedenin, kendi isteklerini karşılamak için hiçbir
çaba sarfetmeyeceğinin bilinciyle bir defa daha yapayalnız kalmıştı.
Suratını asıp küstü polenlere.

"Sıkıldım!" diyerek, fikrini çabuk değiştirmekten gocunmadığını
göstermiş oldu Minei.

"Bir planın yok, değil mi? Hangi yolun doğru olduğunu analiz edip
rüzgarın nereye estiğini anlamak için fırtınaya kolunu sokuyorsun."

"Can alıcı satırlar!" diye bağırdı Mangifos ve alkış tutarak ayağa
kalktı, heyecan katsayısı artmış olan şovu daha da yakından izleyebilmek
için.

Her zamanki gibi bir kenara çekilmiş, fakat gardından taviz vermemiş,
konuşulanları dinlemekte olan Tara, Vladmir\'in gözcülük yapması gereken
noktaya çevirdi gözlerini. Kulaklarını, bulundukları yerden ayırmamıştı.
Ancak genç adamı, bir şişeyi yudumlarken gördüğü için ne tepki
vereceğini şaşırmıştı. Bu yüzden sessizce gülmekle yetindi; kıkırdamamak
için bile zor tutuyordu kendini. Aslında kötü bir manzaraylade
karşılaşmamıştı. Şişeden bir yudum aldıktan sonra yere bırakmış ve
elinden düşürmediği silaha yeniden sarılıp işini yapmaya devam etmişti.
Şimdilik bir açıkları bulunmuyordu.

Yaratığın nasıl bir imada bulunduğunu biliyordu Şaman. Başını, adamını
yolladığı köşeye çevirdi ve bir ıslık çaldı. Dikkatleri üzerine çektiği
vakitse kafasıyla duvarların ardında kalan açıklığı işaret etti ve
yeniden Ernesto\'ya döndü.

"Ve hala Karyyt olmadığını iddia ediyorsun, ha? - Komik."

Aynı yolu izleyip Vladmir\'in ardında bulunduğu kolonun arkasına
geçmişti Tara. Kurşun askerinin uzaklaştığından emin olan Şaman,
yaratığa birkaç adım daha yaklaştı. Yaratığın kafasında yaşayan iki ayrı
karakterin arasında durduğunun farkında bile değildi.

"Açıkçası hangi karakter-cinsiyet dilemmasında kaybolup gittiğin
umurumda bile değil, Karyyt. Bir şekilde kafanın içindekiyle yollarını
ayırmışsın. Uzun zaman önce yapıp kurtulman gerektiği gibi."

"Peki, yüzbaşı, sen bunu nereden biliyorsun?"

Bu soruyu, meydan okuma beklentileri arasından çıkarmak için uzun süre
beklemiş olan adam, iç cebinden eski püskü sarı bir zarf çıkardı ve
yaratığın gözleri önünde hafifçe salladı. Gördüğü bir çift gözün
içindeki parıltı, elinde tuttuğu kağıt parçasının anımsandığı anlamına
geliyordu. Lakin göremedikleri; onlar için şaşkınlık lüzumsuz olacaktı.

"El yazın; kendi itirafların." dedi Şaman, zarfı yine cebine atarken ve
ekledi;

"En büyük korkularından birinin bu olduğunu anlamak zor olmamıştı. Ay
yüzeyine bırakıldığımız günden itibaren gelgitlerini saydım\..."

"Diğerleri\..." diye lafına başladı, ancak süreli bir durgunluk ardından
yeniden söze girdi;

"Diğerleri olayın farkına bile varmamışken, senin hakkında bilgi
toplamaya çalışıyordum."

"Elora\'dan bu şekilde haberdar oldun." diye sözünü kesti Ernesto, hatrı
sayılacak eski eşyaların şaşkınlığını üzerinden atmış.

"Hiç zannetmiyorum." diye seslendi Mangifos, başka bir tarafta başını
yere eğmiş, parkeleri izlerken. Gözlerini Ernesto\'ya dikti ve ekledi;

"Bu pislik zaten Elora\'dan gelmişti."

"Elora\'da ifrit popülasyonu yok." diye çıkıştı Clementi, materyal
gerçekliğe sahip tek kişinin, metafizik fantezilerinden bihaber olduğunu
unutarak.

"Ne olacağını biliyordu." dedi Mangifos, gayet sakin bir ses tonuyla ve
sırtını adama dönüp Ernesto\'nun kulağına yaklaştı;

"Planlı bir şekilde gelip direnişi kırmıştı. Aklını kullan, Clementi;
bunları hatırladığını biliyorum. Alessa\'yı çok ama çok iyi
hatırlıyorsun! Başka hiçbir açıklaması yok!"

Deşik duvarın bitmesi, camekanın başlaması gereken köşeye sırtını verip,
bir zamanlar agoranın çıkışına ev sahipliği yapmış boşluktan tünel
girişine bakarken güldü.

"Yanılmıyorsun, Karyyt. Hem de hiç yanılmıyorsun."

Agoranın diğer yanında kalan harabeden gelen ıslık sesi, Şaman\'ın
dikkatini tünelin bulunduğu yana çekmişti. Tünelin bir çıkışından
yansıyan ışık, harekete geçme vaktine işaret ediyordu. İki rahibin
bulundukları siperden ayrılıp tünele ulaşan açıklığa koşmaya
başlamalarını büyük bir dikkatle izlemekteydi.

"Alessa seninle beraber gelmişti, değil mi, yüzbaşı? Şu adamların gibi
onu da bir yem olarak mı kullanmıştın?"

Tabancasını çıkarmış ve ateş etmeye hazır olan adam için, yaratığın
aşağılayıcı ve provokatif ses tonu hiçbir şey ifade etmiyordu.

"Tünelde görüşürüz." dedi ve camekan üzerinden atlayıp koşmaya başladı.

Tünele ulaşmış ve girişin iki yanına çöküp nişan almış olan rahipler,
Şaman için güvenliği sağlamaya çabalıyorlardı. Kimse Ernesto\'yu
düşünmemişti bile. Ya kendi kendini koruyabileceğini bildiklerinden, ya
da sadece umursamadıklarından; en çok da, hiç de yalnız olmadığını
bilmediklerinden.

Biraz önce yerde olan Minei, şimdi duvardan baş aşağı sarkmış,
Clementi\'yi izliyordu. Upuzun saçları duvarın dibine kadar düşüyor,
neredeyse yerleri süpürüyordu.

"Gitmiyor muyuz?" diye sitem etti, habersiz dünyasından.

Hemen yanında duvara yaslanmış olan Mangifos, kollarını birbirine
geçirmiş ve gözlerini kapatmış bekliyordu. Ernesto\'da herhangi bir
hareketlenme bulunmaması, biraz sonra histerik karar mekanizmasına alet
olup da kendini tünelin diğer yanında bulamayacağı anlamına
gelmemekteydi. Kendini iyi tanıyordu Mangifos; kendinden geriye ne
kaldıysa.

"Bu işin sonu iyi görünmüyor." dedi Mangifos

"Neden sadece dinliyorsun?"

"Neden hiçbir şey söylemiyorsun?"

"Nefret etmek, senin için bu kadar önemli mi?"

İki karakteri de -işine gelmediği vakit- duymazdan gelen yaratık, her
adımda kendi dünyasına hapsolup kilitlendiği hissiyatından kurtulamadığı
için kendine kızıyordu. Kaçacak deliği yoktu; o son soruyu işitmişti.

Kısa ama yeteri kadar karanlığa batmış olan tünelin diğer çıkışında, iki
adamları daha bulunuyordu. Tek ışık kaynağı ise tünelin tam ortasında
kalan eski bir lambaydı. Lambanın altında gaz maskesi takan tanıdık bir
simaya sarılan yüzbaşı, yaratığın kendisini takip ettiğinden emin oldu
ve silahını kılıfına sokup karşısındaki adama verdi dikkatini. Tünelin
giriş yaptıkları yakasında dışarıyı gözetleyen Vladmir\'in bir gözü hala
Ernesto\'nun üzerindeydi.

"Alessa, adamlarını geri çekmeye başladı. Lejyon devriyelerine tur
attırıp duruyorlar. Ne yapmaya çalıştığını bilmiyoruz." diye rapor
verdi, gaz maskesini çıkarıp kırmızı renkli derisini gün yüzüne
çıkarırken.

"Ya yukarıdakiler?"

"Durumdan faydalanmaya çalışıyor olabilirler. Hasat yapmak için hangar
girişlerini kullanıyorlar. Kolye içeride olmalı." dedi rahip ve gözünün
ucuyla Clementi\'ye şöyle bir baktı;

"Neye güvendiklerinden emin değilim."

Sağ elini havaya kaldırıp parmaklarını şıklatan Şaman, tünelin diğer
çıkışında kalan iki askerini de yanına çağırmış oldu. Vladmir ve Tara,
brifinge ihtiyaç duymadıkları için görev yerlerinden ayrılmamış ama
içeride olan biteni izlemekten de vazgeçmemişlerdi. Kendi aralarında pek
konuşma geçmiyor olmasını, birbirlerine pek benzemiyor olsalar dahi,
kardeş olmalarına bağlıyordu Ernesto. En azından Minei\'nin empati
yeteneği bu yönde bir karara ulaşmış ve gereksiz de olsa, bu bilgiyi
Clementi ile paylaşmıştı.

Vakti zamanında kardeşlik konusuna verdiği tepkilerin duygusallığını ne
kadar da gereksiz buluyordu şimdi. Gereksiz detaylar, pek değerli
dikkatini dağıtmaktan fazlasına yaramıyordu bu yaratık için.

"Planladığımız gibi devam edeceğiz. Hiçbir değişiklik yok. İşareti
aldığımız vakit o kalkanların inmesi gerekiyor. Yoksa\... "

"Peki bu?" diye sorarak işaret etti yaratığı.

"Onun kendine has bir planı olduğuna emnim. Biz, en iyi şekilde bundan
yararlanmak zorundayız. - Biliyorum, burada bulunmak istemiyorsunuz
hiçbiriniz ama halkımızı bir caniden kurtarıp diğerinin eline atmak gibi
bir lüksümüz yok." dedi Şaman. Bir otoritenin değil, halkının ve halkı
saydıklarının askeri olduğunun bilincine uzun yıllar önce ulaşmış olduğu
için zaman zaman duygulanabiliyordu;

"Vakit, işi şansa bırakma vakti değil artık. Bu kavga bitecekse, bir
şekilde, fitil buradan ateş alacak."

Maskelerin ardında kalmış suratların, bahsini geçirdikleri amaç uğruna
bir coşku sahibi olup olmadıklarını kestirmek zor olacaktı. Havada bir
burukluğun ağırlığı bulunmuyordu oysa ki. Zamanında yaşadıklarından
kaynaklanıyordu ruhsuz duruşları ve ifadesiz dudakları. Nefes
alışverişleri bile duyulamayan bu askerlerin bir amaçları vardı;
isimleri, bu onursuz ve başarısız medeniyet ile birlikte gömülecek olsa
bile.

"Kimse kimsenin uğruna kahramanlık öyküsü yazmaz." diye ekledi,
Mangifos.

"Büyük bir problem yaşayacaklarını zannetmiyorum; kalkan sınırları
dahilinde bulunmaya çalışıyorlar ama Lejyon ile çatışmalar sürüyor."
dedi gaz maskesini takan rahip ve diğerleriyle birlikte, ufak tünelin
agoraya açılan girişine yöneldi. Vladmir ve Tara\'yı geçip havaalanı
büyüklüğündeki otoparkın sonundaki yıkıntıları işaret etti.

"Şoför ve bir koruma bizi bekliyor. Kaç kişi getiriyorsan, yolumuz o
kadar uzun değil."

"Bu kıyı güvenli mi?"

Vladmir\'in beklenmedik olmayan sorusuna cevabı hazırdı;

"Her ihtimale karşı harabeleri kullanmaktan yanayız." deyip Şaman\'a
baktı. Sessizce onayını aldıktan sonra bir kenarda yere çökmüş,
alacakları emirleri bekleyen adamlarının yanına döndü.

"Alessa\'nın yerini bulmak zor olabilir, Karyyt."

Loş ışığın altından ayrılmamış olan Clementi, konunun kendisine ve
aralarındaki münasebete gelmesini bekliyordu, şaşılacak bir sabırla. Şu
ana kadar kafasındakilerin, başının etini yeme işine koyulmamış
olmalarını normal bulmamıştı. Yine de böyle bir mucizenin makbule
geçtiğini söyleyebilirdi. Ne Mangifos ne de Unela herhangi bir köşeye
saklanmıştı. İkisini de boşverip Şaman\'a çevirdi kafasını. Ancak, eski
silah arkadaşının ardındaki silüetle karşılaştı.

"Sanırım onun yerini nasıl bulacağımızı ikimiz de biliyoruz, Clementi."
diye akıl hocalığına soyundu yaratık ve hemen ardından ekledi;

"Tabii hanımefendinin bu durumla ilgili bir problemi olmayacaksa!"

"Zannetmiyorum."

Clementi\'nin, cevabını kime yönelttiğinden bahsetmek mümkün olmayacaktı
belki; Şaman içinse açık ve net bir cevaptan fazlası uçuşmuyordu havada.
Birbirlerine asla güvenmeyeceklerdi, kim olduğunu zannediyor olursa
olsun bu yaratık. Anlaşmasız, sözleşmesiz, güvensiz bu el sıkışmışlığın
getirilerini kontrol altında tutmak gibi bir ihtimali bulunmuyordu yaşlı
adamın. Lakin o kadar tepkisiz davranışlar sergiliyordu ki; terlemiyordu
bile. Sanki evrenin tüm problemlerini görmüş geçirmiş, artık eşik
değerlerinden feragat edip de son bir savaşa girmek için buradaymış
gibi.

Fakat kontrol mekanizmasından yoksun olması, göz dağı veremeyeceği ve
bir şekilde bu silahı dizginleyemeyeceği anlamına gelmiyordu. İlahi bir
kuklacı olmamasının sağladığı ölümlülükten aldığı cesaretle, bir şart
koşabileceğini gösterecekti.

"Tara!"

Adını duyduğu an Şaman\'ın karşısında biten genç kadın, kendinden emin
ve yapması gerekenleri gerçekleştirmeye hazır bir şekilde bekliyordu.
Kardeşinin aksine, disiplini ciddiye alıyordu; hedefleriyle arasında
disiplinli bir hayat olduğunun bilinciyle aciz yaşamına devam ediyordu.

"Seni gözetimim altında tutmam imkansız. Lakin elimden geldiği kadarıyla
yardım etmek isterim. Eğer Alessa bizimle değilse, bizimle değildir.
Kendi planlarına hizmet etmeye çabalamadığı bir zaman olmamıştı."

Saçma geliyordu. Neden Şaman gibi birisi, Karyyt Mangifos olduğunu
unutmuş ve başka birinin ağzıyla konuşmakta olan garip bir yaratığa
yardım eli uzatmak istemiş olsun ki? Aralarındaki bir gerilim, tüm
iletişim hattını koparmaya yetebilecek kadar derin değildi.

"İtiraf etmem gerekiyor, Karyyt. O kız çocuğunun seninle çok büyük
problemleri var ve seninle alakası olan herkes ve her şeyle."

Clementi, bu adamı bir şekilde kullandığını ve karşılığında
kullanıldığını iyi hatırlıyordu. Elora\'da bulunan ve böyle bir
organizasyonu kurabilecek kadar ileri görüşlü kim kalmıştı ki?

"Hiç kimse. Elora yok olmuştu." diye düşüncelerin arasına girdi Minei.
Ancak odak noktası haline gelmemek ve dikkat dağıtmamak için varlığını
geri planda tutmayı ihmal etmemişti.

"Elora\'dan Manir\'e yaptığımız yolculukta bile konuşmamıştık. Onu kimin
buraya gönderdiğini dahi bilmiyorum."

Cevapsız kalan anlatımı, gerçekten anlamsız geliyordu yaşlı kulaklarına.
Ya başka bir konuya takılı kalmıştı, ya da dinliyormuş gibi davranarak
zaman geçirmeye çalışıyordu. İki ihtimalde de, gereğinden fazla uzatıyor
olduğunu düşündürecek çok nedeni vardı.

"Birbirimize güvenmek zorunda değiliz. - Fakat, tekrar ediyorum, ortak
bir düşmanımız var." dedi ve gözleriyle ana gemiyi işaret etti.

"İmparatoru buraya çekme fikri işe yaramış olabilir ama başka bir
monarşiye açık bir yol kalmadığı anlamına gelmiyor bu."

"Alessa\'yı çoktan gözden çıkardın, değil mi?"

İlk aklına getirdiği ihtimalin tutarlılığı ile içinden gurur duymak
geçen Şaman, dostane bir gülümsemeyle karşıladı bu soruyu.

"İşte bu yüzden Tara seninle gidecek." dedi.

"Ne?"

Vladmir\'in bu çıkışına bakışlarıyla karşılık veren Şaman, ne yaptığını
çok iyi biliyordu ki Tara çoktan Ernesto\'nun ardındaki yerini almış ve
tünelin diğer yanına yönelmişti. Kız kardeşinin umursamaz tavrına
alışkın olup olamamak arasında bir yerlerde sıkışmış adam, ne
hissedeceğini bilemiyordu. Hiçbir zaman özleyecek kadar yakın
olmamışlardı, içinde büyüdükleri dünyanın örümcek ağlarında hayatta
kalmaya çalışırken. Hiçbir zaman bağlanmamışlardı; hiçbir vakit
ağlamamışlardı. Sert suratını nefes alışverişiyle yumuşatıp kız
kardeşinin ters istikametine yöneldi, umrunu kendine saklayıp.

"Neden, yüzbaşı? Histerik yanımın ağır basmasından mı korkuyorsun?"

"Bu adam ne dediğini bilmiyor; işine burnunu sokmak peşinde! - Bizi
kontrol altında tutmaya çalışacak!"

"Kadına bir şans ver, Clementi." diye seslendi Minei, Karyyt\'in iç
karartıcı yorumu ardından.

"Bunun rahibe ile bir ilgisi yo-"

Bir taşla Mangifos\'un sesini kesen Ernesto, içinde bulunmak zorunda
olmadığı bu durumun çekilecek iplerini gündüz gözüyle görebilme şansı
yakalamak için atılganlığını konuşturmaktan yana durdu.

"Benim çıkarlarımın, senin amaçlarına ters düşmesinden korktuğunu
biliyorum, diğer herkes gibi." dedi ve hemen ardından, ardında kalan iki
karartıyı şaşırtacak bir edayla ekledi;

"Anlaştık."

Kafasında kurguladığı bu kısa vadeli geleceğin, yarısını dahi elde
edememiş olmasına üzülmeli mi yoksa sevinmeli miydi bilemiyordu Şaman.
Yaratığın gözlerinde blöf görmüyor, sessiz ve dengesiz hareketlerine
anlam veremiyordu. Birbirlerini son gördükleri o garip sahneden,
hangarın içinde verdikleri kavga ardından burada geçirdiği uzun zaman
zarfında kişiliğine dair ipuçlarını kaybedip kendini, kendi bedenine
gömmüştü sanki. Lucian karakteriyle ilgili olmalıydı bu değişiklik; bu
adamı gerçekten tanıyıp tanımadığından emin değildi bu yüzden.

Karşısında eski bir silah arkadaşının olduğunu düşünüp çenesini dışarı
çıkardı, ardından sağ elini uzattı yaratığa, tokalaşmak üzere. Ancak dev
pençelerin, üniformasının ufak ceplerine, pürüssüz ve sessizce
girdiklerini görünce vazgeçti bu dostluk sözleşmesinden.

"Belki sürekli değişim içindesin, belki de işleri dallanıp
budaklandırmadan halletmeye çalışıyorsun. Bilmiyorum, Karyyt. Gerçekten
bilmiyorum."

Dönüp, bu konuşmayla karışık restleşmenin bitmesini bekleyen adamlarına
kafasını salladı ve harekete geçmeleri gerektiğini bildirdi. Zira bu
mekandan ayrılmaları gerekiyordu, daha fazla dikkat çekmeden.

"Bildiğim bir şey varsa, seni o yıkıntıların arasında gördüğüm anda,
yüzlerce direnişçiyi katleden o adam olmadığındır. Çünkü o yaratık
ortaya çıkıp kendi planları için herkesi harcamaya başlamadan önceki
seni gayet iyi tanıyordum." diye açıkladı kendini ve tünele sırtını
verip ekledi;

"Bir gün yine omuz omuza çarpışmak dileğiyle, çavuş."

Hızlı adımlarla uzaklaşan bir grup asker buluşma noktasını terk ederken,
tünelin diğer yanından çıkan iki kişi için bir güzergah dahi yoktu
ortada. Pençeleri olan adam, tetik parmağı kaşınan kadın ile göz göze
geldiğinde, genç kadının düşüncelerini okumak istediğini fark etti.
Sanki bütün iradesini içinden çekip çıkarmışlar gibi.

Pek de temiz sayılamayacak havadan derin bir parça koparıp bakışlarını
apartman blokları ve aralarında kalan ufak otopark girişlerine diken
genç kadın, beline bağlı olan gaz maskesinin kelepçesini çözdü ve bütün
kafasını kaplayan bu kaskın tam anlamıyla yerleştiğinden emin olduktan
sonra yeniden Clementi\'ye çevirdi başını. Silahını kucaklayıp kendisini
takip etmesi için yaratığa işaret etti.

"Bizim etkimiz olmadan dünyayı nasıl anlamsız gördüğünü anlayabiliyorsun
şimdi, değil mi, Clementi?"

Oralı bile olmadan yürümeye devam etti, ardındaki sinsi gülümseme ve
mutluluk dolu kahkahanın bilinciyle.

Henüz Marcus\'un omzundan kuvvet alarak yürümeye çabalamaktan
kurtulamamış olan yaşlı adam için dinlenebilmek uzak bir hayal gibi
görünüyordu. Kendine duyulan toplam güven, dişin kavuğunu doldurabilecek
niceliğe sahip değildi belki. Ancak kendisine en az güvenen adamın
desteğiyle yol kat ediyor olması da bir yere vardığına işaret ediyordu.
Merfr\'ün doldurulamayacak yerinde gözü yoktu elbet, bir şekilde kendine
duyduğu öfkeyi yenmeye çabalıyordu sadece.

Burası, ufak bir dağıtım merkezinden çok bir karargah görevi görüyor
gibiydi. Ufak bir koloni barındırdıklarını söylemek mümkündü. Eski
vakitlerin savaş zamanlarında, siperler arasında geçiş sağlamak için
kullanılmış bir dizi tünelden yola çıkıp, iç savaş döneminde mevzilere
dönüştürülmüş birer sığınak halini almıştı, bu yeryüzüne pek bir şey
göstermeyen yapı. Uzun koridorları boyunca geniş ve ferah odaları kadar,
klostrofobiye davetiye çıkarmaya meyilli işkencehaneleri de mevcuttu.

Lakin şimdi üzerinde yürüdükleri tünelin sonu, daha medeni bir yakaya
açılıyordu: Canlı ve kanlı bir karar mekanizmasının kalbine. Önem
arttıkça şartlar azalıyor ve şartlar azaldıkça tehlikenin boyutları
küçülmeye başlıyordu. En azından dış tehditleri ele alacak olursak. Öyle
ki boğazındaki ufak şişlik, her nefes alışında canını sıkmıyormuş gibi
bir de havalandırmanın derin pas kokusu, boğazını ateşe veriyordu.
Öksürmek bile lüks gibi geliyordu.

Revire gitmesine gerek kalmayacakmış gibiydi, fena işlemiyordu sol
bacağı. \'Şimdilik\' diyerek avutuyordu kendini, zaman zaman. Bir uzvu
kaybetmenin, en kötüsü de hayatta kalmanın, ne kadar tehlikeli olduğuna
defalarca şahit olmuştu zira. Bu nedenle, işini bırakacağı son merci,
şans olacaktı.

"İyi tarafından bak. Hala ayaklarını kullanabiliyorsun." diye alay etti
Marcus, yaşlı adam sol bacağını yere her bastığı vakit, kuvvetiyle
destek olurken.

"Umarım yaşıma hürmeten söylemiyorsundur bunu."

"Saygı duyduğum bir adam vardı, Palemari." dedi ve gözünün ucuyla baktı
Jaros\'a;

"\...ve son karşılaşmamızda onu öldürmeye çalışıyordun."

"Ama öldürmedim." diye karşı çıktı Jaros.

Cevabı, boş ve anlam çıkarılamayacak bir sessizlik olmuştu. Beren ve
Benedict, başka bir konu hakkında, derin mevzu sıfatıyla
tartışmaktaydılar. Anlaşılan Marcus\'un öncelikleri ve sorumlulukları
varken, ne kadar büyük olursa olsun bir güvensizlik, bir düşmanlık
yüzünden her şeyden vazgeçemeyecek kadar bu koloniye bağımlılığını
koruması gerekiyordu.

O an, aslında hiçbir farklarının bulunmadığını fark etti Jaros. Belki
kendi önceliklerinde büyük değişikliklere sebebiyet vermişti, geçmiş
hayatının gidişatı. Bünyesinden atamadığı bu tecrübeler nedeniyle bir
çeşit transın içinden çıkması için böylesine büyük bir hadiseye ihtiyaç
duymuştu. Bacağını daha iyi hissetmeye başladığında, yavaşça kendini
Marcus\'tan uzağa ittirmeye çabaladı. Halen omzundan destek alıyordu
almasına fakat, şimdilik, ağırlığını bacakları arasında paylaştırma
konusunda büyük bir problem yaşamıyordu.

Bu büyük koridorun sonuna gelmemişlerdi henüz ama koridor üzerindeki
çift kapılı girişin bir kapısı ağzına kadar açıktı. İçeride kalan oda,
başlı başına bir ışık kaynağıydı ve anlaşıldığı üzere, sürekli misafir
ağırlamakla yükümlüydü. İstikametlerinin bu geniş oda olduğu belliydi.

Konuşulması gereken mühim meseleler bir kenarda dursun; diğer ikisi
odaya girdiği anda açık olan kapının arkasından çıkan, omzundan destek
aldığı genç adamın dikkat etmediği ama kendisinin hemencecik fark ettiği
sert bir cisim, bağlı bulunduğu canlı bedenle birlikte hazır bir
vaziyette beklemekteydi. Jaros\'un gözlerinin ikinci hedefi, Marcus\'un
bacağındaki tabanca kılıfı olmuştu.

Geniş toplantı salonunun neredeyse dört bir yanı, eski püskü elektronik
cihazlar ve bolca tehçizat ile çevriliydi. Odanın tam ortasında kalan
uzun masanın göbeğinde ise, iç savaştan kalma bir harita bulunuyordu.
Haritanın üzerine daha önceden yerleştirilmiş figürler koparılmış ve
üzerine stratejik çizimler yapılmıştı. Duvarlardan sökülmüş bir takım
tabloların yerlerinde, yerini yadırgamanın açık tonları beliriyordu. Ya
gereksiz detaylardan kurtulmuşlardı, ya da var olan tabloların tarihi
değerleri mevcuttu. Anlaşılan bu sığınak bütünü, bir müzeye
dönüştürülmek üzereydi bir vakit.

Dört kişilik ekip içeri girdiğinde, üzerlerine doğrultulan silahlardan
haberdar değillerdi.

"Sakın paniklemeyin!" diye seslendi durum koordinatörü;

"Silahlarınıza davranmak zorunda değilsiniz. Hiçbirinize bir zarar
gelmeyecek."

Marcus\'un bacağından çekip çıkardığı ve güvenlik kilidini tek parmak
hamlesiyle açtığı tabancayı hedefine doğrultmuş, boşta kalan eliyle
bacağının ulaşabildiği bir kısmını tutuyordu. Eli tetikte bekleyen yanı
üzerine, hiç tereddüt etmeden, ilerlemekte olan kızıl suratlı yaratığın
kendisinden korkmadığını fark etti. Ancak bozuntuya vermeden, zoraki de
olsa, bir adım kendisi atıp silahla merhum arasındaki mesafeyi azalttı
ve vermek istediği gözdağını öne sürdü.

"Ben öyle düşünmüyorum!"

Jaros ile benzer yanları bulunan Beren, silahının bulunduğu yöne
uzanmış, fakat davranmasına zaman kalmadan üzerlerine doğrultulan
silahlar nedeniyle vazgeçmişti, başkalarını tehlikeye atmamak adına.
Zaten Marcus\'un bir anda silahların önüne geçip gözlerini askere
dikmesi; Beren için, kendini dizginleme uyarısı görevi görmüştü. Masanın
diğer tarafında kalmış Benedict silahını çekmeyi başarmış, ancak
ensesine dayanmış başka bir silahın diğer ucundaki birey tarafından
etkisiz hale getirilmişti.

Beş kişiden fazlaydılar. Kapının dışında kalan son askerciğin hesabını
yapan tek kişi ise Jaros olmuştu. Fakat silahını doğrulttuğu, yara bere
içindeki kırmızı yüzün hiçbir blöf içermediğini görebiliyordu. Planını
sakınmıyordu yaratık. Bu bir infaz olmayacaktı.

"Dostlarının can güvenliklerini umursuyorsan, lütfen silahını indir."
diye kibarca ikazda bulundu Şaman.

Farklı bir şansının olmadığını bilen Jaros, en sert bakışlarını silaha
çevirdi ve elindeki tabancayı indirip beline soktu. İçlerinden hiç
kimsenin silah toplamaya yeltenmediğini gördüğü için bu durumun gideceği
istikamet hakkında çeşitli senaryolar yazmaya başlamıştı kafasında.

"Kapıyı kilitle!"

Şaman\'ın seslenişi ardından içeri giren bir diğer gaz maskeli asker,
kapıyı kapamadan önce koridora bir defa daha göz gezdirdi ve zaman
kaybetmeden kapattı. Kendini odanın kalanına çevirdiği vakit, gaz
maskesinin bile saklayamadığı bir şaşkınlıkla duraksadı. Ancak diğerleri
gibi o da, gözdağı verebilmek amacıyla silahın doğrulttu rehinelerinden
birine; Marcus\'a. Hemen ardından tek eliyle maskesini çıkardı ve
belinde bulunan kilide taktı.

"Vladmir?"

"Marcus." diye karşıladı ve ardından kendine seslenmeyen bir başkasına
döndü;

"Beren."

Gülümsemiyordu veya mutlu değildi eski dostlarını gördüğü için. Silahını
Marcus\'un suratından çekip Beren\'e çevirdi ve masaya oturması için
Marcus\'a işaret etti.

"Lütfen. Oturun." dedi Şaman; önceliği Jaros\'un tehditkar bakışları,
istemsiz hareketleri ve zoraki yürüyüşüne vererek.

İstemeyerek de olsa yerlerini alan dört direnişçi, masanın iki yakasında
oturmuş, başlarında bekleyen silahlı askerler eşliğinde ne olup biteceği
düşüncesiyle boğuşmaktaydılar. Karşısındaki bu sağlam görüntüden
memnuniyet duyan Şaman, uzun masanın başında bulunan koltuğa, iş
konuşmak için hevesli bir ensesi kalın gibi gülümseyerek oturup bir
süreliğine bu insanları süzdü.

Odanın havasını bozan ağır gergin atmosferden ne kadar rahatsızlık
duyduğunu tarif etmeye çalışıyordu kendine. Bunca tarihi eser ile dolu
bir toplantı salonunun, bir defa daha amacına hizmet etmek için
kullanılıyor olması, aslında ilginç bir detay gibi görünüyordu
kendisine. Fakat konu yapmaları gereken anlaşmaya geldiği anda,
tarafların biraz daha sakinleşmesi gerektiğine katılmaktaydı.

"Biraz daha rahat davranmaktan bir zarar görmeyiz, Vladmir." dedi.

"Tara ve ben, bu insanları tanıyoruz. Bir avuç polisten fazlası
değiller; bize yardımcı olabileceklerini zannetmiyorum."

"Lakin direnişin belkemiğini oluşturacak stratejik bir noktadalar ve
emirlerinde onlarca karakol mevcut." diye cevapladı ve hemen ardından
diğer adamlarına bakıp ekledi;

"Silahlarınızı indirin."

Silah arkadaşlarından biraz daha gecikmeli olsa da, Vladmir, zorla
kendine kabul ettirdiği haklı huzursuzluğu geri planda bırakıp silahını
indirdi. Ancak ani bir hareket bekleyişini, bir alternatif silah olarak,
yakınlarında tutuyordu. Toplantı salonunun içinde, kendisini öfkeyle
izleyen sadece bir kişi bulunuyordu ve bu insanı bir zamanlar çok ama
çok yakından tanımıştı. İçinde bulundukları durum, amiri konuyu açıklasa
dahi, kendisini bir hain olarak göstermekten fazlasına yaramayacaktı.

"Nereden biliyorsun sadece hayatta kalmaya çalışan bir avuç insan
olmadıklarını?" diyerek fikrini ortaya attı Jaros, ukala tavrı
eşliğinde.

Soruya gülümsemeyle karşılık veren Şaman, uzun pardösüsün altından bir
bacağını diğerinin üzerine atıp koltuğunun sol koluna yaslandı ve
ellerini birleştirdi.

"Yeterince bilgi edindiğimizden emin olabilirsiniz. Aksi halde burada
oturuyor olmazdık." dedi ve bakışlarını Jaros\'tan alıp Beren\'e
odaklayıp ekledi;

"Öte yandan, ufak ordunuzdan bahsetmiyorsunuz, hanımefendi!"

"Bu koridorda devriye gezen arkadaşlarımız vardı. Ne yaptınız onlara?"

Düşünebilen canlılara güvensizliğinin nereden kaynaklandığını kendisi
dahi unutan Beren, sorduğu soruyu emir vererek ortaya dökmüş ve
konuşulanlara dahil olmak gibi bir niyeti olmadığını saf sadelikteki bir
edayla göstermişti. Eğer bu adamlar işgalcilerden yana olsalardı,
şimdiye kadar çoktan kan gölüne dönmüştü burası. Öte yandan Jaros\'un
silahını indirmekten yana duruşu da gözünden kaçmamıştı ve bu durumun
altında yatan nedenin, kırmızı derisi üzerinde yara ve yarıklarla dolu o
suratta saklı bulunduğunu biliyordu. Zira bu yaşlı kurda güvenmiyor olsa
bile, hayatta kalmak için kullandığı sezgilerine güvenebileceğinden
emindi.

"İyi durumdalar mera-"

"Eğer onlardan birisine zarar gelmişse, buradan canlı çıkamayacaksınız."

Genç kadının ciddiyetiyle tanışan Şaman, gülümseyen suratını bir kenara
fırlatıp ayağa kalktı ve önü kapalı olan pardösüsünün düğmelerini karın
hizasına kadar açıp iç cebinden tabakasını çıkardı; bu sırada volta
atmayı ihmal etmiyordu.

"Kimseye zarar vermeyeceğimizi söyledik, hanımefendi. Aşağı yukarı bu
gezegendeki her direniş kuvvetinin size saygı duyduğunun bilincindeyiz
ve içinde bulunduğumuz bu durumu daha iyi anlayabilmeniz için size
yardım etmeye geldik."

"Boş yere dil dökmek yerine, kim olduğunuzu açıklamakla başlayın işe o
halde!"

Bir baba ve kız çocuğunun, aynı amaç uğruna, bir toplantıda
baskınlaştıklarını düşünmek için çokça neden bulunabilirdi, Jaros\'un
sert çıkışı ardından. Çevrelerini sardıkları dört kişiden sadece
ikisinin önplanda hareket ediyor olmaları, konuşmacı ileri sürebilecek
kadar organize olduklarının göstergesiydi.

"İsmimi umursadığınızı zannetmiyorum hiçbirinizin. Hakkımda -ve
hakkımızda- öğrenmeniz gereken en temel bilgi, farklı bir tarafta
çatışmadığımızdır." dedi ve ekledi;

"Lakin bunu anlamanız için açıklama yapmama gerek olmadığının
farkındayım."

Tabii bu danışıklı dövüşün, bu restleşmenin yabancısı olmayan ifrit,
elindeki tabakayı açıp sarılı olan parçalardan birini ağzına götürdü ve
tabakayı gözlerden ırak, güvenli iç cebine yerleştirdi. Tepki verip bir
şeyler anlatabilme vaktinin geldiğini bildiği için çarşafa sarılı tütünü
elinde tutuyordu.

"Gerçek şu ki, gezegeninizi işgal altında tutan ve yakın bir zamanda
rejim değişikliği ile boğuşmuş olan dev lejyon, sizin altyapınızdan
yetişmiş ve şimdiye kadar etkili bir savaş verebilmiş olan pek dost
canlısı olmayan ordunuzla kavgasının son safhalarında."

"Eğer birbirlerini öldürmelerini bekliyorsanız, iki şekilde de galip
çıkamayacağınızı bilmeniz gerekiyor." diyerek Şaman\'ın açıklamalarına
hızla bir son eklemek istedi Vladmir.

Bu yerinde sabırsızlık karşısında, dudakları arasında kalan depoyu
yakmakla uğraşan ve tepkisiz kalmaktan yana olan pardösülü adam, tütün
dumanından etkilenip etkilenmeyeceklerini sormamanın verdiği
huzursuzlukla, az önce oturduğu koltuğa verdi ağırlığını.

"Evet. Uzun lafın kısası. - Lejyon galip çıkarsa bu gezegeni yok edecek,
sizlerle beraber. Eğer ordunuz galip gelirse, sizleri kendi komuta
zincirlerine katmak isteyeceklerdir."

"Öyle olduğuna şüphemiz yok. Peki verdiğiniz bu bilgiler, hayatta
kalmaya çalışan insanların nasıl işlerine yarayacak?"

Jaros\'un hemen ardında oturan bereli adamın kaygılı ve endişeli
sorusundaki haklılık, güvenilen dağlara yağacak kar anlamına gelmeliydi
başka bir vakit. Ancak, bu sefer bir anlaşma imzalanmadan bu masadan
kalkılmayacaktı, zorla veya güzellikle. Bu yüzden sigarasıyla birlikte
koltuğuna geri dönüp masaya ve kendisini dinleyenlere, kendisinden cevap
bekleyenlere olabildiğince yaklaştı ifrit; sağ elindeki zehir çubuğundan
bir yudum daha alıp havaya bıraktı zifir ve katran kokusunu.

"İmparatorun buraya gelişi, kendi gezegenindeki kolluk kuvvetlerini
zayıflattı ve bu fırsattan istifade, kendi insanlarımızı sığınacakları
bir noktaya taşıdık."

"O halde burada ne işiniz var? Kontrol altında tuttukları ordudan geriye
kalan üçün beşin hakkını korumaya gelmiş olamazsınız ya!"

Sigarasını ağzına alıp, masayı aydınlatan ışığın altında kollarını
birbirine geçirip masaya abandı ve Marcus\'un hiç de yanlış olmayan
saptamasını kafasıyla onayladı.

"Bu savaşın gerçekleşmesi bile söz konusu değildi. En azından biz
bilmiyorduk, burada neler olacağını. Durumu kontrol edip bir takım
önlemler alabilmek adına buraya geldik."

"Ve karşılaştığımız şey\..."

Parmağıyla, haritanın kendine yakın tarafında kalan deniz kıyısındaki
yapılanmayı gösterdi; şu sıralarda ana geminin, üzerinde dalgalandığı ve
ordunun kalkanlarının geri çekildiği bölgeyi. Bu minyatür haritanın
neredeyse hiçbir geçerliliği bulunmuyordu belki. Fakat konunun
farkındaydı herkes.

"Burada neyi tehlikeye atamayacağımızı anlatmama gerek yok, sanıyorum."

"Bizim başımıza bir şekilde sardığınız belanın geri dönmesini
kaldıramayacaksınız, evet, anlamak zor değil. - Fakat bu insanların, bu
işten çıkarları ne olacak?"

Herkesin saygı duyduğu, çelik gibi sinirleri bulunan genç kadından
bekledikleri çıkışı, bir yol kesici ile arasında hiçbir fark
görülemeyecek kabiliyette yaşlı adamdan almış olmaları, sadece
kendilerine garip gelmemişti.

Elindeki sigaradan ufak bir kül tepesi çıkarmış olan Şaman için hava
hoştu elbette. Karşısındaki dörtlüden herhangi bir tepki alabildikçe
seviniyordu. Sanki verdikleri tepkilere göre değil de, tepki verebilecek
eşiğe ulaşabilmeleri önemliymiş gibi.

"Öncelikle, ize ihanet etmiş olan ordu için bir planımız var ve o plan
gerçekleşene kadar sizlerin hayatlarını tehlikeye atmayacağız."

"Güvendiğin başkaları var, değil mi?"

"Güvenmediğim çok insan var diyelim."

Cevabının, suratında yarattığı gülümsemeyle birlikte, içinde yaşadıkları
bu ufak restleşmeyi ciddiye aldığını gösteriyordu Beren. Tavırlarından
hoşnut olmayan tek insanın, hemen yanında oturan ve değer vermekten
ölümüne korktuğu adamcağız olduğunu biliyordu; Göz ucuyla dahi
bakmıyordu, biraz olsun bile umursamamak için.

"Her halükarda bir prangayı, bir diğerine tercih etmek anlamsızdır.
Ancak yönetimler değişir." diye ekledi Şaman.

"Mantıkları değişmez."

Beren\'in ikinci ani çıkışı, salondaki herkesin, dikkatlerini genç
kadının üzerine çekmelerine neden olmuştu. Şüphesiz bundan en hoşnut
olan kişinin Jaros olduğu suratından okunabiliyordu, istediği eşikte bir
tepki ile karşılaşan adamla birlikte.

"Ancak, benim adamlarımın yaratacağı destekle birlikte- Afedersiniz, o
kalkan kubbelerinin çevrelediği yerleşimleri gördünüz mü bilmiyorum.
Fakat o geminin, bu gezegeni yok etmesini istemiyorsanız veya sadece
hayatta kalmak istiyorsanız, o kalkanların inmeleri gerekmektedir."

"Tek problem kalkanlar değil; çevresinde binlerce faktör var ve
üstünkörü hesaba katabilecek kadar bize yabancı olan pek çok kozları
olabilir. Anlattığınız kadar basit bir harekat olmaz bu!" diye başladı
sözlerine Marcus, bütün bu horoz dövüşünü dinlerken yaptığı çıkarımlar
üzerinden ve sol kolunu masanın üzerine koyup biraz daha yakın bir
mesafeden devam etti;

"Elinizde, en azından, bu ihtimalleri değerlendirebilecek bilgi olmadığı
sürece, kimse sizinle anlaşma yapmayacaktır. Böyle bir harekat için çok
uzun planlamalara ihtiyaç duyabiliriz."

Bir anlığına da olsa, sadece savaşa gitmek ama sadece savaşa gitmekten
başka bir halt düşünemediği gerçeğiyle kavga etmişti Beren, Marcus\'un
söylediklerini duyduğu ana kadar. Sanki bir garip fırsat ele geçirmiş ve
kaybedecek bir şeyleri olacağına, her şeyi kaybedecek eylemlerde
bulunmanın rasyonelliğini sorgulamıştı. Ancak biraz bile mantıklı
düşünememişti. Sadece kabul edemiyordu. Kendisine bile bakmayan
Marcus\'un bakışlarından rahatsızlık duyup kaçırdı gözlerini başka yana
ve bir başkasının konuşmasını beklemekle yetindi.

"Çocuk haklı. Kendi kendinizi kandırmıyorsanız, başka bir çareniz
bulunmalı. öyleyecek işe yarar hiçbir şeyiniz yoksa anlaşmayı unutun ve
dünyanıza geri dönün."

Dinlediklerinin ardından sigarasının son demini masanın üzerinde
söndüren Şaman, kalan dumanı burnundan çıkarırken göz kapaklarını
kaldırıp Beren\'e baktı; kendisiyle konuşan herhangi birisine değil,
sadece Beren\'e.

"İmparatoru yıkabilmek için elimizden geleni yapmaya çalıştık, yüzyıllar
boyunca. Fakat adamın doğası, bizim teknolojik başarımlarımızdan üstündü
ve gün geçtikçe daha fazla beyni aramızda alıp sömürüyordu bizleri."

"Orjinal planımız, onu ay yüzeyinde tuzağa düşürebilmekti. Ne yazık ki
Lucian denilen karakter, çok ama çok şeyi değiştirdi. - İmparatorun, iki
kaçağı, bu gezegene kadar takip edebileceğini düşünmemiştik. Elimize bir
koz vermiş oldu böylece."

Beren\'in dikkatini çekebilmişti şimdi. Lucian isminin tanıdıklığı, pek
kimseler arasında yaygın değildi. Ancak Beren için farklı bir şey ifade
ediyordu bu isim. Ne bu ismi unutmuştu, ne de bu ismi ilk duyduğu vakti;
ne de\...

"Kim?" diye sordu Jaros, hiç zaman kaybetmeden.

Arkasına yaslanan Şaman, söz hakkını emireli Vladmir\'e vermişti.
Silahını yere doğrultan Vladmir, boşta kalan eliyle yakasını tuttu ve
çenesini kaldırıp bir çift kelimelik ismi fırlattı masanın ortasına;

"Ernesto Clementi."

Kadının sert bakışları acı çekerek kayboluyordu. Uzun süredir, hem de
çok uzun süredir duymadığı bir isim yüzünden sadece nefes vermekle
yetinmek zorunda kalmıştı. Suratının iki yanından dökülen saçları
arasından çekim kuvveti sağlayan gözlerindeki boşluk, kendisini gören ve
hissetmekten ümidini kesmemiş her canlının yüreğini dağlayacak kadar
derin bir kuyudan yükselip taşmıştı dışarı.

Böyle olmalıydı elbet, iki ismin bir gün içerisinde tüm dengesini
bozması gerekmekteydi. Elbette böyle olmalıydı. Başka şekilde
gerçekleşseydi, ironik sayılamayacaktı hayatındaki hiçbir problem. Çözüm
yolları dahi göz kırpmamalıydı ona. Sadece düşünecek daha fazla anı,
uğruna ağlamak isteyecek ve başarısız olacak daha fazla ceset.

Bu saatten sonra kaybedebilecek neyi vardı ki, zamandan gayrı.

"Nerede?" diye sordu, saçtığı öfkeyle etrafındakilere zarar vermekten
kaçınan kız çocuğu.