**Dördüncü Bölüm**

Derin bir uyku. Hiç olmadığı kadar rahat. Uyanmaktan korkulan.
Dinlenmeye çekilmiş bir bedenin süzülüşü; süzülüşü, gerçekten hisseden
bir bedenin. Sanki tüm sinir sistemi grev yapıyormuş gibi. Yahut,
kapasitesinin üzerinde çalışıyormuş gibi. İki ihtimal de korkunç, iki
ihtimal de delice. Fakat kestirilemeyen bu durumun açıklamasını dahi
umursamaya uğraşmayacak kadar güzel, sessiz ve dinlendirici. Aynı
zamanda kin kaynağı, acı dolu, boş ve mide bulandırıcı. Bir boşlukta
süzülmekten farksız olduğu için güvensiz. O derece, ne hissedeceğinden
şüphe duyan ve rahatsız\...

Ve hangi duygunun gerçek, hangisinin yalan olduğundan emin değil veya
bihaber. Rahatsızlığın ilk belirtisi sadece rahatsızlık. Anlam vermek
dahi ateş pahası. Son vermek fazlasıyla lüks. Sahip olmadığını kontrol
etmeye çabalamak gibi: Önce, neden sahip olmadığını anlamak veya neden
sahip olmadığına karar vermek gerekir. Lakin karar mekanizması bile felç
edilmiş ise, görmediğin rüyanın güzel bedeninden ayrılmak bir
gerekliliktir.

Açtığından emin olduğu gözleri, kapalı hallerinden farklı çalışmıyordu.
Organik olduğuna yemin edebileceği bir yapının, bedenini
sıkıştırdığından emindi. Kurtulmaya çalıştıkça sıkışıklık artıyor,
sıkışıklığı hissettikçe ezilmeye devam ediyordu. Mide bulandırıcı bir
sarsıntı. Kuvvetli değil, ancak mide bulandırıcıydı. Başını
döndürmüyordu ama midesinin bulandığından emindi.

Sarsıntı bir anda durdu. Sırtında hissettiği gerilme iyiye işaret
olamazdı. Gerilenin sırtı olup olmadığından dahi emin değildi. Saniyeler
içinde düşündü ve saniyeler sonra, az önce kendisini sıkıştıran
garipliğin, şimdi kendisini tükürdüğünü anlamıştı. Olmayan bir diyarda,
olmayan ışığın aydınlatamadığı bir noktaya uçuyor ama uçtuğundan şüphe
ediyordu. Görmediği bir şeylere çarpma ihtimalini düşünmeye zamanı var
mıydı, bilinmez. Ancak sürtünmeyi düşündüğü anda hissettiği sürtünme,
yakmaya ve soğutmaya başlamıştı.

Yavaşlamak veya hızlanmak ile ilgili çağrışımlar peşinde koşarken,
çarptığı camın kırılmasıyla bir odaya dalmıştı. Bağıramıyordu dahi.
Aslında hızlandığını, o saniye, odanın içindekileri göremeden dibinde
bittiği duvara karşı yüzünü korumak için kaldırdığı kolları sayesinde
fark etmişti. Lakin kar etmeyen duvar, zavallı beden kendisine henüz
çarpmadan parçalara ayrılmış ve gözlerinin önünde uçuşan parçacıklar bir
anda kaybolmuştu. Açığa masmavi bir gökyüzü çıktığı anda, düşüşe
geçtiğinin bilincine vardı. Ağırlığından emin olmadığı bedenini
kendisine çeken yer, göremediği diyara döndürdü ayaklarını. O sırada
fark etmişti, üzerindeki mavi renkli garip kıyafeti ve postalları.

Yavaşladıkça yavaşladı, süzüldükçe süzüldü. Yer çekiminin hizmette son
noktasını görene kadar süzülmeye devam etti. İroniye ihtiyaç duyuluyordu
ki, iki metre kadar kala hızla yere çakıldı. Ayaklarının üzerine iniş
yapabilmiş olması bile bir mucizeydi oysa. İki eli önde, daha önce hiç
hissetmediği bir kaya parçasının üzerinde, vücuduna destek veriyordu.
Doğrulduğunda ileri bakma huyunu bir kenara atmış olacaktı ki, arkasını
döndüğünde, dibi kestirilemeyen bir uçurumun kenarında olduğunu fark
etti. Belki derin sis sebebiyle öyle görünüyordu, belki de hava karanlık
olduğu için göremiyordu. Aslında havanın karanlık veya aydınlık
olduğundan da emin değildi. Nefes almıyor olduğunu fark etmek bile bu
kadar garip gelmemişti, yukarı baktığında gördüğü hiçlik.

Arkasını dönüp gidebileceği tek yöne baktığında, uçsuz bucaksız bir
ormandan fazlasına şahit olamamıştı. Sıradan bir bitki örtüsü üzerinde
sıradan olamayacak kadar organik ağaçlar ve sıradışı yapılarıyla tümsek
ve kayaçlar. Hemen sağ tarafında bulunan ufak tepenin kuytu bir
köşesinde beliren silüet ona tanıdık geliyordu. Gölgeden fazlası
olmadığını düşünmüştü. Lakin bugün için irkilme hakkını doldurmuş
değildi henüz.

"Eğer atlamak istersen, seni tutmam. Biteceğin yer burası olacak." dedi,
ses.

Her yerde ama her yerde, değişik silüetler beliriyor ve hepsi de tanıdık
geliyordu. Gözleriyle teker teker hepsini süzdü ve kavga edecek
pozisyona geldiğinde sesi bir kez daha duydu.

"Onlara aldırma, Clementi. Basit parçalardan fazlası değiller. - Fakat
yeterince dikkat dağıtıcılar." dedi yanık suratlı adam, ağaçlardan
birinin dibine uzanmış bir vaziyette.

Ernesto, önce, biraz daha sakin olabileceğini düşündü ve sonra sakin
olmak için yumruklarını gevşetti. Ağacın dibinde uzanmış adamın her
hareketini izleyen kafasını sağa yatırıp birkaç adım ilerledi.

"Nasıl bir saçmalığın içinde olduğumu açıklayabilir misin?" diye sordu,
Ernesto.

Bir saniye önce, gözlerinin önünde olan deli, biraz sonra ayakta ve
Ernesto\'nun arkasında kalan kayalıkların üzerindeydi.

"Muhtemelen. Ama dediklerimden ne anlayacağına bağlı."

Ernesto arkasını döndüğünde, yıllarca baktığı suratın alışılagelmedik
bir halini görmüştü. Gözlerinde kin ve nefret yok denilecek kadar
dengeli bir halde bekliyorlardı; kontrol altındaydılar. Bir anlığına
başka bir tarafa baktıktan sonra yeniden Lucian\'a döndü ve emin
olmadıklarından emin olmaya niyetli olduğunu belli etmek için deneme
yanılma yöntemine başvurmayı yeğeledi.

"Sen anlatmayı başardıktan sonra bir sorun çıkacağını zannetmiyorum."

Lucian gülümsemiyordu bile. İlgi çekici bir esere bakıyormuş gibi bir
kaşını kaldırmış izliyordu. Kısa bir süre daha izledikten sonra kafasını
salladı ve gözlerini, Ernesto\'nun gözlerine dikerek anlatmaya başladı.

"Burası, senin zihnin ve benim anılarımdan geriye kalanların
harmanlandığı nokta."

Ağzının kenarıyla küçümseyici bir gülüş attıktan sonra devam etti.

"Birşey anladın mı?"

Ernesto, basit bir iğnelemeyi umursamayacak kadar konuşmadan uzaklara
dalmış, fakat kulaklarının çalışkanlığından taviz vermeye niyeti
bulunmuyordu.

"Bu, benim bedenim değil."

"Gerçekten ilginç. Senin bu kadar kolay adapte olabildiğini
bilmiyordum." dedi, Lucian.

"Belirli soruları atlamakta fayda var. Buraya çekildiğimi hissettiğimden
çok eminim. O halde, kimsin sen?" diye sordu Ernesto, yavaşça ve emin
bir şekilde kafasını Lucian\'a çevirirken.

Lucian, karşısında ciddiye alması gereken birisinin olduğunu anlamıştı.
Bu noktadan sonra restleşmenin ve blöf savurmanın bir anlamı
olmayacaktı. Sesindeki tehditkar tonlama biraz olsun yumuşamış; sözleri
kulağa neredeyse dostça geliyordu.

"Hayatta kalmak için çok fazla şey göze alabilmiş birisiyim." dedi, tüm
samimiyetiyle.

"Ancak, her şeyden önce, beni ben yapan bir kaç parça paçavradan daha
fazlası değilim."

"Anılar\..." dedi, Ernesto, gözlerini hafifçe kısıp yere bakarak.

Kafasını sallayarak onaylayan Lucian, devam etti.

"Çok değil. Kurtarabildiğim kadarı. Yeterli ama daimi olmaktan uzak. Bir
yankıdan daha fazlası değilim."

Ernesto, gözleriyle, yakınlarında oturabileceği bir tümsek aramaya
başladı. Gözüne kestirdiği ilk kayayı işaret edip Lucian\'a baktı.

"Oturmamda bir sakınca yoktur, umarım?" diye sordu, dalga geçercesine.

Hafifçe gülümseyen Lucian, karşılık vermek zorunda kalmıştı.

"Lütfen. Rahatınıza bakın."

Ernesto yavaşça kayanın üzerine otururken, az önce ayakta durduğu yerde
bir akarsunun olduğunu fark etti. Fark edilememesi imkansız akarsu,
yeterince gürültülüydü. Nereden geldiği belli olmasa da, hangi dipsiz
uçurumun kenarında nasıl bir şelaleye dönüştüğü apaçık ortadaydı.
Ormanın şeklini merak dahi etmiyordu, aslında birkaç anlamlı açıklama
dışında hiçbir şeyi umursamak dahi istemiyordu. İstemsiz bir şekilde
nefes almaya başlamıştı bile. Gözlerini sıkıca kapatıp yeniden açtı ve
derin bir nefes alıp verirken Lucian\'a baktı. Artık ayakta değil, az
önce var olmayan bir tümseğin üzerinde oturuyordu.

"Şu an bildiğim şeyleri nasıl biliyor olduğumdan emin değilim. Açıkçası,
öğrenmeye de niyetim yok. Hissedemiyor olduğumun farkındayım\..."

Ciddileşen suratının ardında, hissiyat tomurcukları belirginleşmeye
başlamıştı bile. Farkında olması gereken şeyler, farkında olduğunu
zannettiklerinden daha ağır geliyor olabilirdi.

"\...Ama eğer sen, düşündüğüm kişi isen; şu an bedenimi ehliyetsiz bir
halde kullanan adam kim?"

Başını sallayarak başka bir yana bakıp tekrar Ernesto\'ya dönen
Lucian\'ın, bahane yaratacakmış gibi bir hali vardı. Tabii gerçeğin
kendisi, koca bir bahaneden ibaret olmasaydı, duraksamasının mantıklı
bir açıklaması da bulunamazdı.

"O, sadece, bir avuç duygudan ibaret. Hiçbir zaman daha fazlası olmadı."

Bir anlığına yere baktı, gerçekten merhameti hissediyormuş gibi.

"Zavallı yaratık."

Ernesto, sakin oluşuna anlam veremediğini düşünüyordu. Birden ayağa
fırlayıp ormanın girişine, biraz daha kuvvetlenen akarsuyun kalbine
ilerlemişti. İzlediği ormanın ardında yatan bir şeyler olduğundan
şüphesi yoktu. Havanın aydınlık veya karanlık olduğunu düşünmesi bile
önemli değildi. Zira ormanın görünmeyen kısmında, saf karanlıktan
fazlası bulunmuyordu. Hissediyordu, anlamadığı bir şekilde. Yürümek ve
yürümemek arasında bir seçim dahi yapamayacak kadar kendinden uzakta
bekliyor, sadece izliyordu. Olmayan sessizliği dinlemek için sağ yanında
akan gereksiz kütlenin çeşmesini kapatmaya ihtiyacı yokmuş gibi
geliyordu. Duymuyordu artık. Bir şey yapma isteği, ufak bir nefret
parıltısına dönüşmüştü; çatılan kaşların odaklandığı nokta, derin bir
yokluğun kadim güzelliğinden ibaretti. Korkunç olup olmaması dahi önemli
değildi. Hazır olunması gerekilen bir zavallılık yoktu ortada.

"O halde dinle beni\..." dedi, biraz önce uysal konuşan ses.

Bir anda belirmişti ormanın girişinde. Kurduğu direkt temas, bir
başkasının irkilmesini sağlamak için yeterliydi. Ciddiyet, daha önce hiç
bu kadar keskin gelmemişti. Sese kulak vermekten başka bir çaresi
olmadığını biliyordu Ernesto. Gerçek olduğundan o kadar da emin olmadığı
gerçeklik içinde yıllarca çektiği zulmün nedenine çevirdi gözlerini.

"Bu beden için bir virüsten daha fazlası değilsin. Burada bulunmaman ve
hiç var olmaman gerekiyordu. Benim için de pek farklı bir durum söz
konusu değil."

Lucian sağ pençesini, Ernesto\'nun omzuna koydu. Pek rahat görünmeyen
Ernesto, önce omzundaki pençeye, sonra Lucian\'ın suratındaki ciddiyete
baktı. O an farkına vardığı bir kesinlik mevcuttu: Kin, kendisini bir
çıkışa götürmeyecekti.

Gülümsedi yanık suratlı adam. Ernesto\'nun düşüncelerini okuyabiliyormuş
gibi bir hali vardı. Lakin rahatsız edici olan bakışları, hareketleri,
mimikleri değil; söylemeye değer olanları konuşacak olmasıydı.

"Buranın bir çıkış kapısı yok. Bu beden, bizi yok edene kadar yorulmadan
kavgasını verecektir. Ancak mümkün sayılabilecek tek çıkış yolu, bu
bedeni kontrol edebilmeyi başarmaktan geçiyor."

Ernesto, Lucian\'ın elini, omzundan atmak için omzunu hızlıca geri
çekti. Gözlerini, Lucian\'ın gözlerinden ayırmadan sağ elini uzattı.
Kendisine uzanan eli gören Lucian, ifadesini bozmadan kafasını salladı
ve Ernesto\'nun elini sıktı.

"Bu elin, senin elin olduğundan emin misin?" diye sordu, biraz alaycı
bir ifadeyle.

Sorulan soruyu anlamayan Ernesto gözlerini kısarak, Lucian\'ın sıkmakta
olduğu eline baktı. Gördüğü şey, bir el değil; derisine lehim edilmiş,
üç sivri parçadan oluşan demir bir pençeden ibaretti. Hızla elini çekip
bir kaç adım geri attı. Ne bağırıyor, ne herhangi bir yorumda
bulunuyordu. Sadece hayret içerisinde elinin olması gereken yerde
bulunan pençeye bakıyor ve durumu kavramaya çalışıyordu. Bileğinden
tutmakta olan diğer elinin de aynı şekilde olduğunu fark ettikten sonra
hızlıca kafasını kaldırıp Lucian\'a baktı.

"Ne yaptın bana?" diye sordu, korkutucu bir soğukkanlılıkla.

"Hatırla\..." dedi, Lucian.

"Zihin senin, fakat beden bana ait."

Duyduklarından pek tatmin olmayan Ernesto, kafasını eğip ellerini biraz
daha inceledi. Zaman kaybediyor olduğunu düşünmeye başladığı anda, çatık
kaşlarının kanıtladığı kararlılıkla, yavaşça pençelerini yumruk haline
getirerek umursamamayı seçti ve ormana doğru yürümeye başladı. Tek kelam
etmeden kendisini izleyen silüetin duymadığı ayak seslerinin varlığından
emindi. Emin olamadığı konu açısından kimden mantıklı bir cevap
alabileceğinden kuşkuluydu. Zira ormanın girişinde dahi ne görüyor
olduğunu kestiremiyordu. Daha doğrusu, aklına gelenin başına gelmesi
korkusuyla yüzleşmek ona zor geliyordu. Ancak korkunun ecele olan
faydasızlığından rahatsız olmuştu ki, sadece durdu. Gözlerini kapatıp
yavaşça nefes verdi. Sakinleşebilmenin peşindeydi belli ki.

Aradığı tek şey, ufak bir şanstı. Bir seferliğine de olsa, emin olmaktan
kaçındığı sezgilerinin hatalı olmasını umuyordu. Sadece bu seferliğine.

"Materyal sezgilerinle bir ilgisi yok. Gideceğin bir yol olmadıktan
sonra, hangi yolda yürüdüğünün bir önemi olmadığı için bütün bunlar."

Duyduklarını reddedemeyeceğinin bilinciyle Ernesto, kendinden emin bir
şekilde arkasını dönüp az önce geldiği yöne baktı. Bir metre dahi
ilerlememiş, geride bir iki ağaçtan fazlasını bırakmamıştı. Durumu
kabullendiğini belirtecek şekilde kafasını salladı ve beklentili
gözlerle Lucian\'ın suratına baktı. Bu garip mekanın içinde, varlığını
kestirebildiği tek gerçek o idi. Silüet, bir omzunu ağaca yaslayıp
kollarını birbirine kavuşturmuş, Ernesto\'yu izlemekteydi. Biraz sonra,
sakin bir ses ile, Ernesto\'ya yol göstermeye çalıştığını bir kez daha
dillendirdi.

"Geldiğin yöne tekrar bak."

Tek yapması gereken, göz bebeklerinin gidemeyeceği istikameti değiştirip
tanık olmaktı. Biraz önce yakın gördüğü uçurumun kenarından çok
uzaktaydı. Suyun aktığı nokta kurumuş, yerinde bir adet masa ve üzerinde
pek çok farklı eşya bulunuyordu. Göz kapaklarını hafifçe kısıp masaya
odaklandığında, gördüğü masanın, salonunun ortasındaki yerden bitme
kalın masa olduğunu fark etti. Üzerinde ise kahve içtiği kupa,
temizlenmek isteyen kül tablası ve bardak altlıkları görünür hale
gelmişti. Masanın bir diğer ucunda ince bir karartının görmediği
gözlerinin dik bakışlarından rahatsız olmuş olacaktı ki, bir anda
dikkatini karartıya toplamaya çalıştı. Her şeyin bulanık göründüğü anda
tanıdığını zannettiği fakat betimleyemediği bir suratı fark etti.
Boynundaki ufak acı, kafasını hızlıca sola yatırıp hareketi geri
almasıyla oluşmuştu. Artık ne masayı, ne de karartıyı umursuyordu. Bir
süreliğine yaptığı hareketi ve olmadığını bildiği göğsünde hissettiği
garip reaksiyonun şaşkınlığıyla bakışlarını yerden yere vurarak
odaklanmaya çalıştı. Bir yandan hızlıca hareket etmemeye çalışıyor, bir
yandan durması gerektiğini düşünüp duruyordu. Kontrolünü yitirmişti. En
azından bir ağaca veya benzer bir materyale yaslanmayı başarmalıydı.
Hiçbirine ulaşamadı. Kulaklarındaki basınç, duraksayan tansiyon ve dönen
bir baş ile düşüncelerinden uzaklaşmaya başlamıştı. Kendini kaybetmeye
başladığını, binlerce parçaya ayrılıp rüzgara kapıldığını hissediyordu.

Omuzlarında hissettiği itici kuvvet, sırtını bir yapıya yaslamış,
duymayan kulaklarına bağırıyordu. Ses dalgalarının anlamlı bir hal
almaya başladığı anda, gözlerini ancak yanık suratlı silüete dikebildi.
Baygın bakan gözleri istemsiz açılıp kapanıyor ve odaklanma çabasının
sonuç vermeye başlamasını kutluyorlardı. Ellerini, omuzlarındaki
pençelerin bileklerine doladı ve ağırlığını, sırtının yapıştığı yapıya
verdi. Rahatlamaya başlamıştı. Bulanık sesleri dikkatlice dinlemeye özen
gösterip kendini bir an önce toparlamaya bakıyordu artık. Dikkatin
getirdiği somutlaşma sonuç vermeye başlamıştı.

"Duyuyor musun? Ne halt edersen et: Sakın panikleme! Beni anlıyorsan
başını salla!"

Kendini toplamayı başaran Ernesto, yarı baygın surat ifadesiyle kafasını
yavaşça sallayarak Lucian\'a işaret vermeyi başarmıştı. Lucian, hafifçe
sarstığı benliğin az buçuk toparlanabildiğinden iyice emin olduktan
sonra yavaşça pençelerini geri çekti ve sağ pençesini, Ernesto\'nun
gözlerinin önünde gezdirmeye başladı.

"İyiyim." dedi Ernesto, pençeyi bir kenara iterken;

"Neden oldu bu?" diye sordu, gözlerini ovalayıp.

Gözlerini açtığında Lucian\'ın ileride bir ağacın kenarında olduğunu
gördü. Halen bulanık olmayan tek görüntü Lucian\'ın silüeti idi.

"Paniklemek, iradeyi provoke etmekten fazlasına yaramaz."

Lucian, anlık bir hareket ile Ernesto\'nun yanında bitti ve zavallı
yaratığın omzunun kavradı, dikkatli bakışlarını suratından ayırmadan.
Bir anda kendine gelir gibi olan kişilik parçasının kaybolmadığından
emin olmak istiyordu.

"Anlamıyorum." dedi Ernesto.

Cevap almayı veya cevap vermeyi beklemeden, sırtını yasladığı yapıdan
uzaklaşmaya ve ayakta durabilmeye çabaladı. Kuvvetlenen sinyal sesi ile
birlikte dizlerinin üzerine düştü. Toprak olduğunu düşündüğü bulanık bir
görüntünün giderek kararmasından başka bir şeye tanıklık edemiyordu.
Düşüncelere dalıp gitmekten tek farkı, dünyanın giderek daralması ve
sıkışıklığın verdiği rahatsızlık idi. Kurtulamayacağını bildiği bir
hissiyatın kurbanı olmaktan korktuğu aşikardı Kendinden sıkılmış,
kişiliğinden bıkmış, sorgu suali unutmuş, dünyevi meselelere yaklaşımı
obsesif bir hal almış gibi. Bunları hissetmediğini, düşündüğünü çok iyi
biliyor olmasına rağmen her bir sıfat, dünyasını biraz daha daraltıyor
veya zaten dar olan dünyanın farkına varmasına olanak tanıyordu.

Bir bedeni yoktu. Görmüyor, duymuyor ama hissediyor; derinlerde bir
yerlerde bilinç taşıyordu. Değişikliğin ne olduğunu anlamadan önce,
değişiklik zorunluluğunuöğrenmesi gerekmişti. Kabulleniyordu. Elde
etmesi gereken bütün materyaller önünde sıralanmıştı. Sadece elini
uzatıp ustalığını göstermesi gerekmekteydi. Parçaları birleştirdiğinde,
doğal olan açığa çıkacak ve denge kurulacaktı. Denge\... Fark etmesi
gereken esas parça da buydu. Değişimin nedeni her zaman denge idi.
Uzunca bir zaman kendine ettiği işkencenin hesabını sorması gerekiyordu
ve bir yerden kopardığı tüm potansiyelin bir karşılığı olmak zorundaydı.

"*Kapkara ve soğuk.*" diye hatırlattı kendine.

Kaşlarını çattığından emindi. Kontrol ondaydı. Kaslar hareket halinde
olmadan, sıcaklık sağlayamazdı beden. Var olan tüm engelleri yıkıp
parçaladığını ve ayağa kalktığını hissetti önce. Hareket sağlanıyor,
sıcaklık artıyordu. Gücünü toplamaya ihtiyacı yoktu. Çünkü aramaya
çalışmadığı o yegane kuvvet, hiçbir zaman çekip gitmemişti; boşlukta,
hareketsizce bekliyordu. Eski benliğinden tiksindiği anda, aslında neyin
değiştiğini anlamıştı. Kendi kendine ayakbağı olmasından duyduğu utanç
ve kafa tutabilmenin verdiği o mükemmel haz. Hatırladıkça, düşündükçe,
hissettikçe ve tecrübe ettikçe hangi dünyanın hangi akışını kaçırdığını
daha iyi anlamaya başlamıştı. Hayatta olmanın hazzıydı bu. Hayatta
olduğunun bilincinde olmanın. O anda hatırladı, kendine ettiği işkenceye
ortak olan diğer suçluyu. Paraziti olduğu beden ile arasındaki esas
ortak noktayı. Duyulan nefret ve öfkeyi. Talep edileni. Lakin bağı
kurmaya yetmiyordu, bu denli bir hissiyat dahi. Alabileceği desteği,
kendisinden esirgememesi gerektiğini fark ettiği anda, bir başka
bağlantı noktası hatırladı.Boşluğa geri dönmek zorundaydı. Boşlukta onu
bekleyen, yapbozun bütününe giden yolda adım adım ilerlemeyi öğütleyen,
asılı kalmış ve dışarı çıkıp bir şeyler değiştirmek için can çekişen bir
başkası varlığını sürdürüyordu. Beden ile bir olması demek, kendine
zarar vermekten başka hiçbir işe yaramamış olan karakterini suyun içine
atıp boğmak demek değildi elbet. Fakat bir yerden fedakarlık etmesinin
zamanı gelmişti. Geri dönüş yolunu bilen bir adet protein devi vardı ve
onunla boy ölçüşebilecek kadar bilgi ve cüsseyi barındırmıyordu genetik
materyali.

Kabullenmeye başlamıştı etrafında olup biten her şeyi. Asla aynı insan
olamayacağını ve hiçbir zaman bir kurtuluş arayamayacak kadar güçsüz
olduğunu. O kadar zayıf ve çelimsizdi ki benliği; kabullenişi bu kadar
hızlı gerçekleşmiş ve beden, boşluğa giden yolu göstermeye çabucak razı
olmuştu. Bir tarafından geniş ve uzun ama diğer tarafı olmayan devasa
bir kaya parçasının yanında bulunan bir ormanlık alana kuş bakışı göz
atıyordu. Yukarıda olduğunu düşünüyordu; fakat ırmağın sesi,
maddeleşmeye henüz başladığını hissettiği bedenin arkasından geliyor ve
bir şekilde uzaklaşıyordu. Ayağa kalkmaya hazır olduğunu biliyordu.

Kendini yere bakarken, iki büklüm buldu. Dev kaya parçasının dibinde,
bir açıklığın ortasında. Sol yanında, uzakta, bir gölgenin kalp
atışlarını duyuyordu. Kafasını kaldırıp sağ tarafında bulunan kaya
parçasına baktı. Acı çekmiyordu ama kalkması için biraz daha zamana
ihtiyacı vardı. Duvarda yazanları gördü ve meraklandı.

"*Deli Hükümdar*." dedi Ernesto, kendinden emin bir ses ile;

"Duvarın üzerinde yazıyor. Nedir bu?"

Karartı hareketlenmişti. Bir sonraki ağaca konacak gibi süzüldü; birden
ağacın içinden geçip dışarı çıktı ve maddeleşti. Yahut materyal bir
kanıya varmadan önce maddeleşmenin soyut hali için bir kelime bulabilmek
gerekiyordu. En azından verebilecek bir cevabı bulunuyordu.

"Duvarın üzerinde hiçbir şey yazmıyor. Kanlı canlı bir hayat yaşayıp
maddeye tapınırken dahi anıdan anıya değişkenlik gösteren çok varyasyon
mevcut. Burada iken buna mantıklı bir kabuk bulmamız zor olacaktır."

"Aptalca şeyler sallamak dışında hiçbir halta yaramıyorsun." diye sitem
etti Ernesto, ayağa kalkmaya çalışırken.

Yeniden duvara baktığında hiçbir şey yoktu. Hafif şaşkın suratını, eski
ve sıkıcı haline çevirirken, bir doğrunun bilincine varmanın ortaya
çıkarabileceklerini tekrar etmişti kendine. Sırıtarak Lucian\'a döndü.
Tek kelime dahi etmeyen yanık suratlı yaratık tebessüm bile etmiyordu.
Bir şeylerin değişmeye başladığını hissetmişti belli ki. Bu yüzden ne
olması, ne yapılması gerekiyorsa bir an önce gerçekleşmeli ve itirazlar,
şikayet mercilerine ulaşmayı başarabilmeliydi.

"Buradan tek çıkış yolu var." diye konuşmasına giriş yaptı Lucian.
Suratı ifadesizdi.

Ona yaklaşmakta olan Ernesto\'nun gözlerinin içine bakmıyordu.
Ernesto\'yu delip geçiyordu bakışları. Bir kör gibiydi.

"Fakat o yolun zaten nereye çıktığını iyi biliyorsun. Ben ise bütünden
kaçmaktan bahsediyorum."

Yeterince yaklaşmış olan Ernesto, artık bir başka tarafa gözlerini
indirmiş olan Lucian\'ın suratına bakıyor, yere bakan gözlerini
görebilmek için eğilmiş, kaşlarını olabildiğine kaldırmış, adeta
inceliyordu.

"Kendi yolunu kendin bulmak için var edildin, diğer herkes gibi. Ancak
yolunu çabucak kaybettiğin için bir daha aynı raylara oturma çaban
genellikle boşa gidiyor."

Lucian anlık bir hareket ile pençesini, Ernesto\'nun kafasının hemen
yanına yasladı ve havayı yoklamaya başladı. Biraz sonra iki pençesiyle
birlikte bir duvara yaslanmış haldeydi. Olmayan duvara hafifçe vuruyor
ve dinliyordu. Konuşmasını bitireceği belliydi; Ernesto\'nun
beklentilerini başka yöne çekmeyi çok iyi başarmıştı.

"Boş konuşuyorsun. Aynı masalları anlatıyorsun." diyerek karşısındakinin
oyununu oynayabileceği sinyalini vermiş ve dikkatini, Lucian\'ın
pençelerini yasladığı noktada toplamıştı.

Lucian\'ın suratındaki sırıtış, aynı frekansa ulaşmak için çok çaba
harcamak zorunda olmadıklarının bir göstergesi olmuştu. Fakat ortadaki
bu ufak karmaşanın çözülmesi için mantığa uygun ve geçerli bir cevaba
ihtiyacı vardı Ernesto\'nun. Çevresini unutmuştu ve olmayan ormanın
atmosferini işitmiyordu artık. Bu ufak atışmayı uzatacaktı.

"Beni manipüle ettin!" diye meydan okudu Ernesto, kendisini göremeyen
Lucian\'ın suratına sinsice bakarak.

"Kendini sokamadığın bir deliğe beni fırlatıp işe yaramasını umut
ettin!"

Başında hissettiği ufak sızının bir gösterge olabileceğini aklına
getirmişti elbet. Görüş alanıyla ilgili bir sorunu yoktu oysa ki. Birkaç
adım geriden, unutulmuşluğa küskünlüğünden karanlığa bürünmüş ormanın
ortasından izliyordu Lucian\'ı. Görünmeyen duvarı yoklamaktan vazgeçip
pençesini, diğerinin biraz ilerisine dayayıp iyiden iyiye sırıtarak
kafasını salladı ve duyduklarını onayladı yaratık. Gözlerini hızla
yukarı kaldırıp Ernesto\'nun gözlerinin içine dik bir bakış attı. Bir
mesaj vermeye çalışır gibi: Yaptığı bir şeyin başarılı olduğu haberini
vermeye çalışır gibi. Risk aldığı gerçeğini, olabildiğince dostça bir
eda ile onaylamak için. Kafasını, ileri bakan gözleriyle paralel konuma
getirerek kızıl göz kapaklarını hafifçe kıstı. Donup kaldığı hissiyle
bir başına kalmış olan Ernesto, ne olacağını kestirmek için harcadığı
tüm çabanın, henüz nedeni ve kaynağını anlayamadığı bir işleme
ayrıldığını fark etmişti. Her şeyi ve hiçbir şeyi aynı anda yaşıyordu
adeta.

"Sistemin yeterince dolu. Daha fazla zorlama kendini." dedi Lucian ve
gözlerini Ernesto\'dan ayırmadan sağ pençesiyle, görünmeyen duvara bir
darbe indirdi.

Kalın bir yankının kulağına attığı bir tokat ile tökezleyip sol
bacağından kuvvet alarak dengesini sağlamaya çabaladı dik durmaya
çalışan Clementi. Elbet bir sürtünme katsayısı vardı ve elbet, her
çarpışmada biraz daha rahatsızlık veren bu yankı yok olacaktı. İstemsiz
olarak bir eliyle kulağını tutuyor, diğer eliyle dizinden destek almaya
çalışıyordu. Lakin aklı orada değil, karşısındaki adamın suratında
askıda kalmış fırsatçı bakışlardaydı. Yavaşça çatılan kaşların hareket
emri, görünmeyen duvara bir darbe daha indirmiş ve kulağına tokat gibi
çarpan ses dalgasına daha fazla dayanamayan benlik yere düşmüştü. İki
eliyle kulaklarını kapatıyor olmanın mantıksızlığını düşünmek ve
düşünememek arasında sıkışıp kalmışlığıyla yerde öylece kıvranan
Ernesto, gözlerini ayırmadığı yaratığın biraz sonra orada olmadığını
fark etti. Yankının şiddetinin düşük bir ivme ile azalıyor olması onu
deli ediyordu. İsyan edeceği zamanı bir kenara saklayıp gözlerini kapadı
ve kendini karanlığa hapsetti.

Dirseğinden destek olarak doğrulmaya çalışırken duyduğu koku tanıdık
geliyordu. İyi hatırladığı bir açık alanın atmosferini soluduğunu
zannediyordu. Gözlerini açtığında etrafına dikkat dahi etmedi. Yankı yok
olurken beton zemini izliyordu. Bulanıklığın ortasında bağdaş kurmuş
otururken zayıfça gülümsedi.

"Senin ihtiyacın olan şey, konak içinde konak." dedi Clementi.

Sözünü bitirdiği anda duymaya başladığı ayak sesleri yaklaşırken başını
hareket ettirmeden sadece gözlerini yukarı kaldırıp bulanık olmayan tek
ve yegane figüre baktı. Çevresinin tanıdıklığıyla ilgilenmiyordu;
detaylardan ibaretti hepsi, muhtemelen hiçbir zaman umursamadığı ve
umursamayacağı rastgele parçalardan. Kafasında şekillenmiş tek problem,
bu anıların sahibinin kim olduğuydu. Gördüğü her halt, kesinlikle
kendisine aitti ve kuşku duyulacak hiçbir şey yoktu ortada. Lakin o
paranoya; duyuların aldatılabileceği gerçeğinin farkında olan bünye.
Dışarıdan gelecek bir cevaba ihtiyacı olacaktı elbet. Bu yüzden sadece
ayak seslerinin kaynağının kendisine yaklaşmasını izledi.

Etrafını izleyerek yoluna devam eden yaratık, tek okuma materyali olarak
gördüğü zavallının birkaç adım ötesinde durdu. Tatlı bir esintiden bir
parça içine çekerken sanal dünyayı ne kadar sevdiğini hatırlattı
kendine. Parkların beton yapılar halini aldıkları bir çeşit gelecekten
gelmiş ufak bir sanrının dahi çıkarımlarının olduğunu anlatmak
istiyordu. Biliyordu, zeminde oturan şu medeniyet görmüş ikiayaklının
onu dinlediğini. Belki istediğinden, belki meraktan: Belki sadece
mecburiyetten ama en çok da mecburiyetten.

Dikkatini başka bir tarafa verdi ve Clementi\'nin tam karşısında, bir
dizinin üzerine çöktü. Uzakta duran veya durmayan başka bir şeyi
izliyordu. Bir koluyla yukarıda kalan dizinden kuvvet alıyor, diğer kolu
ise yere uzanmış pençesinin ucuyla beton zemini çiziyordu. Daha önce
gözüne takılmış ufak bir taş parçasını, yere bakmadan, parmak
saydıklarıyla tutup avcunun içine düşürdü. Yavaşça sektirmeye başladığı
taş parçasına kısa bir bakış attıktan sonra gözlerini Ernesto\'ya dikti
ve bir ifade beklemeye başladı.

"Yorgunum."

"Yorulduğunu biliyorum."

Tekrar taşa çevirdi dikkatini. Ufak taşı birkaç defa daha sektirdikten
sonra, beş beden büyük avucuyla kavrayıp bir kenara fırlattı ve boşta
kalan pençesinin tersiyle yanağını sildi.

"Dinlenmeye alışmış bir kalbi bir anda ayağa kaldırdığında ne kadar
sağlıklı olabilirsen, o kadar dik durabiliyorsun."

Zor bela kafasını yukarı kaldırabilen Ernesto\'nun dik bakışlarını
hissedebiliyordu üzerinde. Aslında hissedebilecek altyapıya,
Clementi\'nin varış zamanından önce sahip olmaması gereksiz bir detay ve
paylaşılması halinde tehlikeli bir adım olacaktı. Bu yüzden emekleme
çağını aşmadan koşmaya başlanmaması gerektiği kanaati ile vermeye
başladığı mutualizm dersine devam etti.

"Evet, bir kalkana ihtiyacım vardı. Elbet, hayatta kalmayı ben de
istiyorum. Fakat senin ve özellikle de benim hayatımdan daha önemli
ortak bir argüman varsa; o da kendine Lucian adını veren, sanrılarla
yaşayan manyaktır."

"Bunun konumuzla bir ilgisi yok."

Tam karşısında duran kürsünün üzerinde bağdaş kurmuş oturan yaratığı
izlemeye devam ederken, sırtını yasladığı sıranın sertliğini çok ama çok
iyi hatırlıyordu. Beyaz renkli floresanlardan birinin çıkardığı iğrenç
sesi işitiyor, devasa dersliğin itaatkar sessizliğinden ne kadar nefret
ettiğini anımsıyordu. Yaratığın dostane gülümsemesi ve başını sallayış
şekli, nereye varmak istediğini iyi ifade etmiş olduğuna bir işaretti.

"Bilinç olmadan, bedenin herhangi bir işlevi söz konusu dahi olamaz.
Bilincin kapanıp açılması ve açılışı ardından bedenin kendini toparlama
süresi bir senkronizasyon işlemidir."

Bütün dikkatini, içinde bulunduğu gerçek dışı mekan ve mekanların
gereksiz detaylarından arındırdığı saf haliyle, adını hatırlamak için
ciddi bir çaba sarfettiği yaratığın söylediklerine vermişti. Bilinmeyen
bir adım için, öğrenmek, atılacak adımın yarısı idi. - veya öyle
hatırlıyordu.

"Lakin bu işlem veya herhangi bir bedensel aktivite sırasında
paniklemek, bilincin elinde bulundurduğu iradenin rastgele, fakat tahmin
edemeyeceğin kadar tehlikeli bir rastgelelik ile manipüle edilmesidir.
Yani-"

"Yani genetik kodun yanlış senkronize olması; kontrol kaybıdır." diye
yaratığın cümlesini tamamladı, Ernesto.

Sıranın ön kısmını parçalamak için hiçbir çaba göstermeden ayağa kalktı,
gözlerini başka bir tarafa çevirmeden. Sağ yanından yavaş çekim ile
ayrılan bulanık görüntünün yeterince farkında; alabildiğine yeşillik
olan mekanın kokusundan yeterince emindi. Fakat bulanık olmaktan çok
uzak simsiyah gözler ve siyah-kızıl derinin ortaya koyduğu, hiç de boş
olmayan bakışlar onun için daha önemliydi. Suratına baktıkça,
yaşamadığını bildiği ama yaşadığından emin olduğu daha fazla detayı
hatırlıyor, hissetmediğini hatırladığını düşündüğü ama hissetmekten
çekinmediği başka duyguları yeniden ve yeniden gözden geçirip hafızasını
en iyi şekilde taramaya çabalıyordu. Problem, daha önce ona acı çektiren
yankılar değil, farkındalıktı.

"Hatırlıyorum." dedi, Ernesto;

"Ancak hatırlayamadığım şeyler beni deli ediyor."

Bir anda yanında biten yaratık, gözlerini kısarak, Ernesto\'nun suratını
süzdü. Pençesini, Ernesto\'nun omzuna götürdü ve biraz bile tepki
vermeden tehditkar ve bir o kadar da meraklı bakışlarını kendisinden
ayırmayan adamın omzunda gördüğü bir toz kitlesini boşluğa sürdü.

"Ne kadar basit bir genetik haritadan ibaret de olsan; ruh, o ana kadar
yaşadığın ve hissettiğin her tecrübenin bileşkesidir. Birbirleri üzerine
yazılacak bilgilerin ne kadar delice geleceğini hayal et."

Pençelerini belinin arkasında birbirine kenetleyip sorgudan mesul memur
edasıyla Ernesto\'dan uzaklaşmaya başlayan yaratık, ufukta kalan
ağaçlardan birinin hareketsizliğine dikti gözlerini.

"Kendi kanından ve canından bir parçayı dahi hatırlayamamanın,
umursayamayacak olmanın getireceklerini bir düşün."

Üzülmek için çaba harcamayan suratında sadece acıma yatıyordu. Belki
kendi hayatından bir parça idi: Belki de bir başkası için veya
Clementi\'nin kendisi için bu acıma duygusunu, en duygusuz ifade ile
ortaya koyuyordu.

"Her bedenin işlem gücü aynı değil. Belki bazı bilgileri, benzerlerinden
ayırt edebilmek için kullanılabilecek çok sayıda farklı yöntem
mevcuttur. Yahut kendi deliliğini bir kenara fırlatabilmek için ufak
uyarılar asmak gerekebilir, kafanın önemli noktalarına. Bir şekilde
modere edilebilir her şey."

Ernesto, gözlerini ayırmadığı adam ile yanından ayrılmakta olan figürün
arasında sıkıştığını hissetmeye başladığı anda düşüncelerine hakim
olamadı ve ulaşmaya çalıştığı veya çalışmadığı tüm noktaların aynı yerde
saklı olduğunu fark etti. İrkildi. Omuriliğinden beynine beynine
verilmiş yüksek dozda elektriğin yarattığı etki ile başını istemsizce ve
hızlıca sağa çevirdi. Suratında, karınca duası ile eşdeğer bir belgeyi
incelemekte olan bir merceğin, belge üzerinde bir minik amblemi aradığı
gibi oynatıyordu. Bir sonraki şok etkisi akabinde, başını aynı hızla
sola çevirdi; hatıralardan oluşmuş bir mecrayı dikizlemiyor, tüm
olumsuzlukların arasında bir kardelen arıyordu. Son hamlesi ile başını
doğrulttu ve aradığı şeyi bulmanın yarattığı umut ışığı ile bakışlarını,
aralarında yarım metre kadar mesafe kalmış olan yaratığa çevirdi. Bir
anda yanında bitmiş olması hiç ürkütücü gelmiyordu. Sanki yıllardır aynı
çatı altında yaşıyormuş ve bu duruma fazlasıyla alışkınmış gibi. Neden
bunun ironik geldiğini bilmiyordu: Zaten öyleydi.

Ağzının sol yanını germiş, bakışları merhamet dolu yaratığın,
manipülatif bir yanı olduğu aşikardı. Fakat bunun altında yatanın zulüm
etmişlik mi, yoksa zulüm görmüşlük mü olduğu bir muammadan ibaretti.
Zahmet ediyor, Ernesto\'yu yönlendiriyordu.

"Fakat zamandan soyut kalmak diye bir konu başlığı yok, Clementi.
Hepimiz onun kölesiyiz."

İki pençesini de, düşüncelerin içinde gezerken neye öfkelenmesi
gerektiğine şaşırmış olan adamın omuzlarına uzattı. Öfke dolu bakışları
umursamadan omuzlarını dostça sıktı. Tepki vermekten çok uzak olan
Ernesto, bir koruyucu babanın göstermelik şevkatinden çekip alınmış
surat ifadesini, kafasını hafifçe sağa eğmiş, kuşkulu bakışlarla
izliyordu.

Sağ pençesini Ernesto\'nun omzundan alan ve bir adım kenara çekilen
yaratık, pençesinin ucuyla uzaktaki bir ağacı gösterdi. İçinde
bulundukları mekanın yavaş işleyişi ve neredeyse her şeyin bulanık
görünmesi, ağaç hakkındaki ilgili veya ilgisiz herhangi bir detayın
dikkate alınmasını engelliyordu. Ernesto, yaratığın gösterdiği ağacı
izlemeye gayret etti. Araya karartılar serpiştirilmiş bulanık bir yeşil
objeden fazlası değildi, o an için. Ne aklı ne de bedeni, o ağacın
varlığından veya sadece varolmuşluğundan şüphe ediyor, itiraz ediyordu.
Tehlikenin kaynağı ağaç olamazdı; yahut çıkış yolu.

"Ve ne ben, ne de sen, zamanı bir lüks olarak görebilecek kadar acımasız
olamayız. Bu yüzden problemin temeline inmek zorundayız."

Problemin temeli ve ağacın varlığı arasında köprü kurmak için çabalayan
Ernesto, kendisine büyük bir nefret ile bakan suratı fark etti.
Omzundaki baskıyı da o an fark etmişti. Sanki zaman, çok ufak bir
anlığına da olsa, tam olarak donmuş ve bu suratı görmesi gerektiğini
yüzüne vurmuştu. İfadenin keskin çizgilerinin ardında kalan bir yumruk,
hiç düşünmeden, istikameti yönünde ivmeleniyordu. Ne yazık ki gösterinin
bitmesi gerekiyordu ve problemin temelinde yatan her haltın açığa
çıkması için yer kazanılmak zorundaydı.

Hesaplayamayacağı bir hızla göğsüne indirilen yumruğun ayaklarını yerden
kestiğini ve binlerce mil öteye taşıyabilecek potansiyele sahip olduğunu
hissetmesi için gerçekten nefes alıyor, hissedebiliyor olmasına gerek
yoktu. Bulanık mekan görüntülerinden birinin bittiği yerde, önceki ile
hiçbir alakası olmayan başka bir mekan başlıyordu; bir doğrunun içine
hapsedilmiş renk cümbüşleri, belirsiz bir dizi halinde Ernesto\'nun aksi
yönünde ilerliyordu. Yumruğun etkisi ve problemin temelinde, çevre
etkenlerin, Ernesto\'ya verdiği tepkiler yatıyordu.

Bu mide bulandırıcı görsel şöleni daha fazla izlemek zorunda değildi.
Gözlerini kıstı ve hatıralar okyanusunda sırtüstü yüzen vücudunu ileri
itmeye çalıştı, hiçbir kuvvete maruz kalmadan. Hissettikleri o kadar
doğruydu ki, pençeye dönüşmüş ellerinin varlığından bile rahatsız
değildi. Fakat fark etmesi zaman almıştı. Sadece doğruydu, o an için;
ayakları, iniş yaptığı garip dünyanın asfaltında kıvılcımlar çıkarırken.
Pençelerini betonun içine gömdü ve var olmadığını bildiği hızını kesmeyi
başardı. Gözlerini, ufuktaki bir noktadan ibaret kalmış yaratıktan hiç
ayırmadan durmayı başardı ve pençelerini betondan çıkarırken vücut
ağırlığını, bir yay gibi kullandığı ayaklarının üzerine verdi. Çömeldiği
yerden, ufuktaki noktanın, hızla bulanık olmayan tek figüre dönüşmesini
izledi. Ciddi surat ifadesine, ağzının kenarından bir sırıtma eklendi ve
pençelerini dizlerinin üzerine koyup beklemeye başladı.

"Haklısın!" diye bağırdı yaratık.

"Bütün sorun, farkındalık! En önemli yetenek ve en kahreden lanet!"

Pençeleriyle yardığı betondan akan kanların yerlerini, birkaç haftalık
dikişler alırken ayağa kalkan Ernesto, gözlerini ayırmadığı yaratığın,
anlık kesintilerle biraz daha yakınlaşabilmesini çözümlemeye
çalışıyordu. Yıllar evvel, üzerindeki terk edilmiş araçlarıyla birlikte
çürümeye bırakılmış devasa bir otoyolun kenarında, çürümeye yüz tutmuş
harabe binalardan biraz uzakta duruyordu. Otoyolun altışar şeritlik iki
yanını ayıran siyah demirler, ya sökülüp atılmış ya da yıkılmışlardı.
Atmosfer bile pas kokuyordu.

"Ancak, zihinsel potansiyelin temelinde bile fiziksel yeterlilik
yatmakta. En basit haliyle, aklın en hızlı şekilde karar vermeye
çabaladığı an, hayatta kalmak için eşik değerinde kavga verdiği andır."
dedi, sol pençesinin keskinliğini izlerken.

Ernesto\'ya tanıdık gelecek bir gülümseme ile konuşmasını dinleyen adama
döndü ve söyleyeceklerine noktayı koydu:

"Hayat felsefenin aksine."

İyice yaklaşmış olan yaratığın, sesini duyurmak için bağırmasına gerek
yoktu artık. Karşısındaki adamın ısrarla tepki vermeyişinden sıkıldığını
belirtmek üzere, yeşil bir aracın hemen yanında durdu ve bir cevap veya
bir açıklama umut etti. Pençelerini iki yana açıp kafasını sola eğdi;
kuşkulu bakışlarla, kaşları şefkat ile havalanmış\...

Duyduklarına tepkisiz kalmış, pençeleriyle gayet iyi anlaştığı
söylenebilecek olan Ernesto, dikkatini, bulanık görmüyor olmasını
yadırgamadığı paslı demirlere vermişti. Cümlenin sonunu, az önceki
dikkatli pozisyonundan sıyrılıp eski haline dönmüş olan yaratığın bile
hoşuna gitmeyen sıkıntı dolu koca bir boşluk olarak kabul etmişti. Bir
anda dönüp yaratığa umursamaz bir ifade ile baktı; gözlerini yaratıktan
ayırmadan çenesini yukarı dikti ve sol yanından ikram ettiği küçümseyici
bakışlarının ardında, demir pençelerden bir yumruk sakladı.

"Seni hatırlıyorum." dedi, sakin bir ses tonu ile.

Başarmaya çalıştıklarından dahi bir anlığına şüphe etmiş olan yaratığın
dehşete kapılmış suratı, sır vermemek için öfke kullanmayı kabullenmişti
bile. Fakat dışa vurduklarını çabucak toparlayıp ağzının kenarıyla
isteksiz bir sırıtma sağladı. Soracağı soru, gayet genel idi.

"Ne?"

Duygulardan tamamen arınmış görünen Clementi\'nin bir göz kırpma
mesafesi ile ortadan kaybolması, istemsiz bir boşluğun içine
sürüklemişti yaratığı. Olmayan zamanın bütün ihtimallerini kaybetmesi;
faltaşı gibi açılmış gözlerinin, karşısındaki adaptasyon harikasının bir
sonraki hamlesine hazırlıksız yakalanacağının garantisi idi. Sıkılmış
bir yumruğun farkındaydı elbet ve biliyordu ki, bu kadar erken bir etki
ile karşılaşabilecek kadar zinde değildi. Zamansızlığın içinde, bu
varlığın yapabileceklerini kabullenmekle yetindi ve sırasını beklemeye
başladı.

Bir anda yaratığın sol yanında belirmiş olan Ernesto, zamandan uzak
olduğu vakit hızlandırdığı sağ yumruğunu, düşman gördüğünün suratına
indirdi. Dengesini kaybetmek üzere olan bir varlık olarak algılamıyordu,
yaratığı. Doğru gelen hareket ne ise, doğru olması gereken de o idi. Bir
sonraki belirmesinde, henüz yerden kesilmemiş ayaklarını ileri savurmayı
başardı ve yaratığın sırtüstü düşmesini bekledi. Lüks yerine koymamayı
öğrenmiş olduğu zamanı fazla harcamadan bir defa daha yaratığın yanında
belirdi ve sağ yumruğunu, rakip gördüğünün göğsüne bir darbe olarak
indirip biraz önce konuşmayı dinlediği noktada yeniden belirmek üzere
kayboldu. Bakışında bile bir değişim olmamıştı, sanki o anı bir kareye
hapsedebilmiş gibi.

Yerde uzanırken gülümsemeye devam eden koyu kızıl suratın kahkaha
atarken görünen keskin köpek dişleri, postalını yere vurup bedeniyle
birlikte kellesini doğrulttuğunda fark edilmemesi imkansız, tehditkar ve
alaycı surat ifadesine renk katıyordu. Simsiyah gözlerini ön plana
çıkaran ana etken, gülerken bir kaşının havada asılı durması ve odak
noktasının, Ernesto\'nun gözlerinin içi olmasıydı.

"En azından, artık bir boktan anlayabilecek kadar bilgiyi işlemden
geçirebildiğini anladık."

Bir yandan ayağa kalkmak için bir dizinin üzerinde yüklendi ve
ayaklarının üzerine bastığında bir nevi refleks ile pas gezegenine değip
güya kirlenmiş olan pantolonuna vuruyor, görünmeyen tozların havaya
karışması için çaba harcarken konuşmasına devam ediyordu.

"Kişiliğin değişkenleri yerinden oynarken, gelecek bir noktada senin
nasıl bir hale bürüneceğin konusu meçhul olacak."

"Seni etkileyemeyeceğini söyleyemezsin, herhalde?"

Ernesto\'nun meydan okuyan, ukala söylemine cevap vermeye bile
yeltenmeyen Lucian, istifini bozmaya niyet etmeden, bileklerine
lehimlenmiş gibi duran pençeleri sanki ellerinden kayan eldivenler gibi
çekiştirdi, garip bir huya yenik düşerek. Ernesto\'nun bir defa daha
kendisini test edeceğini biliyor olmasına karşın tepki vermiyor,
karşısındaki adamın pençelerinin açık ve hazır olduğu gerçeğini
umursamıyordu.

"Yanlış analize mi güvendim\..."

"\...Mangifos?!"

Bir ayağını geriye alıp, bir pençesini bedeninin arkasında tutan
Ernesto, Mangifos\'u neden provoke etmek istediğinden emin değildi. Kısa
bir süreliğine de olsa, içgüdülerine duyduğu abnormal bir güven
duygusunun sarsılmazlığını sorgulayamayacak kadar zayıf, fakat denk bir
rakibe meydan okuyabilecek kadar kuvvetli hissediyordu. Durumunun pek de
sağlıklı olmadığı düşüncesine ulaşmak için ne kadar çaba harcasa da,
hissetmesi gerektiğini bildiği şeylerin karanlıkta kaldığı fikrine
duyduğu obsesif yakınlık, sanrılardan ibaret görülen bu kana susamış
dürtülerin çekim kuvvetine kapılmasına neden oluyordu. Sanki bir
başkasının hayatını, o kişinin gözlerinden yaşamaya çalışıyormuş gibi.

"*Pas kokusu\...*"

Kendisini izleyen surata dahi bakmadan gülümseyen yaratığın, ne
düşündüğünü bildiğine yemin edebilirdi o an için. İyiden iyiye küçülmüş
göz bebekleri, aklının hangi yönlerinde kısıtlamalara gittiğiyle ilgili
ilginç ipuçları veriyordu vermesine de; Mangifos\'un bu durumdan
rahatsızlık duymadığını görmenin yarattığı daha derin gelgitler, bütün
soruları aynı anda sormasına sebebiyet verirken, hiçbir soru
soramamasına neden oluyordu.

"Kinden daha sade ve temiz bir silah yok. Hele kin, başlı başına bir
manipülasyon örneği iken."

Ağırlığını yeni yeni hissetmeye başladığı gözlerini ovalamaya dahi
cesaret edemeyen Ernesto, aynı şeyleri yeniden hissediyor ve yeniden
düşünüyordu; bir yandan da bundan ne kadar sıkıldığını hatırlıyor ve
döngü, kısırlığını ilan ettikçe, Ernesto'nun da tepki eşiği yükseldikçe
yükseliyordu. - ve bu çarkı çomak ile taciz edecek materyalden çok ama
çok uzaklarda olduğu aşikar idi.

"*Pas kokusu\...*"

Artık ilgilenemediği uzuvları, Clementi\'yi taşımaktan ve ona itaat
etmekten vazgeçmişlerdi. Dizlerinin üzerine sert bir şekilde düşen genç
adamın kolları, serbest bırakılmış birer halat gibi sallanıyorlardı.
Fırıldak gibi bir köşeden diğerine iltica eden göz bebekleri, farklı
düşünceler arasında ne hızda gidip geldiğini güzelce özetliyordu.

\'Elbette.\' dedi, kendi kendine.

Nedenini anlıyordu artık. Bu basit bekçiye vurduğu tokat karşılıksız
kalmayacaktı elbet. - Delice bir sırıtışa merhaba dedi mimikleri. Sadece
o an yaşadıklarını değil, sanki gerçekleşmiş ve gerçekleşecek her haltın
yapı taşında yatan mantık hatalarını koz olarak saklıyormuş gibi
anlamsızca bakıyordu boşluğa. Oyun olmalıydı bütün bunlar. Oyun
oynuyordu ki, yenilmez olan bünyesinin temelleri sarsılsın.

Mangifos\'un, düşüncelerini okuyabildiğine yemin edebileceğini iddia
etmişti, daha önce. Lakin neden bu kadar uğraşmalıydı ki, bu yaratık?
Eğer bütün kozları elinde bulunduruyorsa ve bunun gerçekten farkında
ise; Ernesto ile uğraşmasının altında bir kontrol kavgası, bir üstünlük
yarışı yatıyor olamazdı. Devasa bir havuzu yüklenebilmek söz konusuydu
ve yükte oluşacak değişikliklerin Mangifos\'u da etkilemesi gerekiyordu,
nasıl olsa. O halde problemin temeli hakkında söylediklerinde bir
gerçeklik payı vardı. Farkındalık ile ulaştığı ilk durağın - adı ne
olursa olsun - ve diğer her geçidin kıyısında köşesinde bir özgüven
parçası yatıyordu, pusu kurmuşluğu meçhul.

Böyle bir kavga olamazdı. Bu hal, başlı başına bir oyun olarak devam
etmiyor olsaydı dahi kendinden emin bu suratın, bu şekilde varabileceği
bir istasyon yoktu, uzak veya yakın.

"*Pas kokusu\...*"

Yerine göre sürtünmesiz ortamda sallanmakla muaf kollarını durdurdu, göz
bebeklerinin kontrolünü ele geçirdikten hemen sonra. Bakışlarını kızıl
gökyüzüne dikti ve sağ ayağının üzerine basıp vücudunu yukarı itmeye
çalıştı. Ayağa kalktığı anda dengesini bozan, geriye düşen ağırlığını
kesmek için az önce kullanmadığı ayağını geriye atıp ağırlık merkezini
kontrol altına aldı. Basit bir hareket için odaklanacak hali yoktu.
Sadece havada süzülen kırmızı parçacıkları izliyor ve tatlarını daha
kolay alabilmek için onları içine çekiyordu. Çocukluk dönemlerinde
edindiği yara izlerinden kalan kan tadını çok iyi hatırlıyordu.

"Pas\..." dedi, sakince ve devam etti:

"Burada, bu unutulmuş sahnede hiçbir şey olmadı, değil mi?"

Başını iki yana sallayarak cevabını vermiş olan yaratığın anlatmaya
çalıştığı şey, Clementi\'nin en başından beri kendine tekrar ve tekrar
hatırlatmaya çabaladığı, yer yer başarısız olduğu şu hissiyattan fazlası
değildi: Harcanmışlık. Özellikle de, bireyin bilinçli bir biçimde kendi
hayatını acımasızca harcaması.

"Sadece terk edip gittiler, öyle mi? Umursamadan; sorumlu tutulmadan."

Gözlerini aşağı indirip yaratığın suratında beliren dik bakışlara şahit
oldu. İstese de istemese de böyle bir kavga vardı ve nihai sonuç,
hayatta kalma içgüdülerine bağımlılık olacaktı. İşte o an bahsin farkına
varmıştı. Farkındalığın ukalalığına bir defa daha emanet etti kendini ve
sırıttı; göz kapakları istemsizce açılmış, pençeleri ise kesip biçmek
için yanıp tutuşuyorlardı. Yeniden bünyesine kabul ettiği o delice
bakışın, hiçbir işe yaramadan beklemekten daha avantajlı olduğunu
biliyordu. Bu yüzden hamle yapmak için davrandı ve sağ pençesini havaya
kaldırma gayretinde bulundu.

Korktuğu gibi, Mangifos her zaman daha hızlı olacaktı. Henüz fiske dahi
vuramadan düşecek olmasını bir çeşit ilahi kötü şakaya bağladı ve
suratından gülüşü hiç eksik etmeden, dibinde bitmiş olan yaratığın
gözlerinin içine baktı. İnanılmaz bir yavaşlığı tecrübe ettiği için
vücudunu serbest bırakması uzun sürecekti elbet. Lakin yakasına yapışan
pençeler tarafından havaya kaldırılmayı hesaba katmamıştı.

"Bu kadar basit değil, aciz yaratık." diye uyarıda bulundu, ciddi surat.

Ekseni etrafında bir tur dönerken, aklını kaçırmış o yaratığın
gözlerinden ayırmadı gözlerini. Bir nevi tehdit gibi; bir anlamda
izleyip anlayabilmek için. Düşman pençeler ve dikkatini vermediği
üniformanın yakası arasındaki boşluk arttıkça, anı-mekanın
hatırlanamayan bir tarafına uçuyor ve hafızaya kazınmışların yerlerini,
karartılar dolduruyordu. Hiçliğin ortasına sürüklenirken dahi gülen
suratından bir şey kaybetmemişti. Yolculuğun tadını çıkarıyormuş gibi
yavaşça başını geriye attı ve gözlerini kapattı. Pas kokusundan
kurtulmanın yolunu bulmuştu, ne de olsa.

Pek rahat bir sandalye değildi, bu ahşap yapı. İnsanlar, masalarına
kolayca odaklanabilsinler diye loşlaştırılmış bu mekanın hiçbir anlamı
yoktu. Sadece ahşap sandalyeler ve ilginç şekillere sahip masalar. İlgi
çekici olmamasına rağmen, iki paralık mal ve mülkün hırsızca ederinin
trajikomik pazarlanması, insanların ilgilerinin ucuzluğuna işaret
ediyordu. Ara sokaklardan birine sıkışmış, diğerlerinin aksine arka
bahçesi bulunmayan ve envai çeşit sapığı barında bulundurabilecek kadar
değişime uğramış, eskiden şirin bir aile lokali olarak sıraya kazınmış
bir dört duvar değildi burası.

Fakat yalan söylemek Ernesto\'ya yakışmayacaktı. Belirli bir konsept
çerçevesinde oturtulmuş her yer, sıcak bir dünyaya açılan güzel bir
kapıya dönüşebilirdi. Nasıl olsa işlevi unutulacak, işlevinden başka her
yanı konuşulacaktı. Nasıl olsa bütün karaktersizleri aynı çatı altında
toplayarak, kolay yoldan yok edilmeleri için devasa bir tabela görevini
üstlenecekti. Bu yüzden ikinci kata çıkan merdivenlerin cilalı görüntüsü
ve binbir güç ile yarattıkları bu muhteşem ambiyansı bozacak muhtemel
bir grup alet edavatın saklandığı merdiven altında saklı kalmış minik
dolabın tüm kıvrımlı hatları, kolay yoldan beğenmeyen Clementi için
hiçbir haltı ifade etmiyordu. Belki sadece bacaklarının kalçalarıyla
birleştiği noktadan uydurulmuş bir içki isminden hoşlanıyordu; belki de
basit bir yoldan, sadece önünden geçiyorlardı.

Şimdi, sunta olmadığı için dua edebilirdi.

"Buralarda seni tanıyan çok insan var demiştin."

Burun kadar keskin bir duyu organının olmaması ne kadar kötü idi, o an
için. Ahşaba elini sürdüğü için hammaddeyi tanıdığı yalanını söylüyordu
kendine. Oysa ilgilendiği tüm detayları hatırlamak için gereken tek şey,
kulübe büyüklüğündeki bu bir nevi bakış açısının kendine has kokusuydu.
Resmin geri kalanını tamamlamak için mantığını kullanıyordu. Yine de
bulanıktı o gün. Lakin, hayır, bu kokuyu sonradan bir daha almamıştı. O
güne has bir atmosferi soluyordu. Eşsiz ve tanımsız bir hatırlama
şekliydi bu: İçgüdüsel.

İnanılmaz bir hız ve kararlılıkla açtı gözlerini. Karşısında tanıdık bir
sima oturuyor, yanlarında duran sandalyenin sahibiyse eksik. Dar,
bunaltıcı ve çatılar altında sıkışıp kalmış sokağı manzara edinmiş bir
camın önünde oturuyorlar, seyredecek hiçbir şeyin olmayışının yasını
tutuyorlardı. Maksat her ne kadar birbirleriyle zaman geçirmek olsa da,
aslında dışarıdaki tipiden kurtulmak için harika bir bahaneye
kavuşmuşlardı. Arka planda çalan müzik, kulağa fazlasıyla sevimsiz ve
silik geliyordu; belki de sahip olduğu hoş melodi ile kalbi
yumuşatabilecek iken, sadece kulak tırmalamaya yarıyordu, evrenin bu
unutulmuş anısında.

"Bana böyle bakma, ne dediğini çok iyi hatırlıyorum."

Suratları bulunması gereken yerlerde karartılara sahip bir avuç insanın
birbirleriyle sosyalleşebileceği bir mecrada neyin muhasabesini
yapıyordu ki? Korktuğunu hissedebiliyordu. Bazı özlemlerin gerçekliğini
sorgulamanın varacağı sonuçlardan feci korkuyordu, her normal insan
gibi. - veya değil. İçinde bir cevap verme isteği belirmişti ve tek
bildiği buydu. Bir yerlerde bir dürtü, yaşadığını bildiği bu anıları
tekrar yaşaması için itekliyordu ruhunu.

Doğrudan, siyah saçları arasından dostça gülümseyen ve bariz bir şekilde
alaycılık taslayan Beren\'e dikti bakışlarını. Neye inanması gerektiğini
bilemeyen, paniklemiş bir umutsuz gibi aciz, yardım eli arıyordu.

"Hatırlamıyor musun?" dedi, şaşkın ama mesafeli bir ses tonuyla.
Karşısında duran figürü test ediyordu.

Boğuk gülümseme sesleri arasında, attığı kahkaha kolayca duyulan
Beren\'in sıcakkanlı tavırları, en eski dostlarından birini görebilmiş
olmanın sarhoşluğunu yaşayan ve bu yüzden az da olsa mutlu, güvende
hisseden Ernesto\'nun hafızasını tarama çabasını bir kenara fırlatmıştı
öylece. Daha önce göremediği -veya sadece görmediği- üç bira şişesinden
birini aldı ve günlerce susuz kalmış gibi içti.

"Elbette hatırlıyorum!" diye sevinçle başladı cümlesine Beren. Fakat
suratının sevimliliğini bıçak gibi kesip atan bir noktaya ulaşmıştı.

"Şeyden önceydi\..."

"Evet." diye araya girerek, cümlesini pek de bitirmekten yana olmayan
Beren\'in sözünü kesti Ernesto, kafasını sola çevirmiş başka şeyler
düşünmeye çabalıyormuş gibi.

Kafasındaki soru ve sorunları değiştirme konusunda ustalaşmış olan
Ernesto, Beren\'in utangaç ve üzgün suratını görmek yerine üzerine
giydiği pardösüyü fark etmişti. Pardösüsünü gördüğü için çok sevindiği
görülüyordu. Lakin onu ilgilendiren kısmı, pardösünün iç cebi ve içinde
bulacağı sigara ve çakmak olacaktı. Uzunca bir süre sonra gerçekten
kendisi olabilmiş, kendisi gibi gülümseyebilmişti. Lakin bir anlığına
Beren\'in suratını gördü ve gözünü oradan alamadı. Elindeki sigara ve
çakmağı, çözmesi gereken ikincil problem olarak usulca masaya bıraktı.
Suratındaki o sırıtma kaybolmuş ve aklından çıkardığı malum konu,
bulunan kayıp eşyalar arasına geri dönmeyi başarmıştı.

Sağ elini, Beren\'in konuyu değiştirebilmek için baktığı yöne götürdü ve
parmaklarını şıklattı.

"Hey!"

Dikkatini çekmeyi başardığı eski dostunun üzgün ifadesiyle karşı karşıya
kaldı ve hiç düşünmeden gülümsedi. Umut verme çabası takdire şayan
bulunabilse de, içinde kalan bir ufak uktenin hesabını veremiyordu
kendine.

"Hala buradayız, değil mi?"

Söylediklerine kendisinin inanıp inanmadığını düşündüğü sırada, bunun
bir nevi deja vu olduğunu hissetmişti Clementi. Aynı duygulardan daha
önce de, aynı sıra ve mükemmel bir zamanlama ile geçtiğini anımsıyordu.
İhtimal verirken, gerçeğin koca bir yalan olmasından yana kullanıyordu
oyunu. Haksız olmadığını biliyordu, zira nerede olduğunu unutmamıştı.
Zannediyordu ki, sadece özlemişti bazı şeyleri. Sadece eski hayatına, ne
kadar dünyaya kapanmış bir şekilde sürdürdüyse de, özlem duyuyordu. Ne
kadar tepkisiz yaşadığını hatırladıkça, geçmişi değiştirebilme arzusuna
kapılıyor ve geçmişi yeniden yaşadığı düşüncesiyle yan yana koyduğunda,
bu isteği karşısında çaresizce indiriyordu omuzlarını. Yine de bir
dürtünün etkisi altındaydı. Mükemmel zamanlamanın kendisine verdiği bir
delice haz vardı.

Ernesto\'nun varlığına dalıp giden gözlerinin ardında, düşünmeye devam
ettiği belirginleşen Beren, şişeden bir yudum daha aldıktan sonra boğuk
arka planda değişmiş olan, müzik dedikleri garip titreşime tepki verdi;
sesin geldiği yöne sırıtarak baktıktan sonra sigara paketine çoktan el
atmış, çalışmamak için savaş veren çakmakla boğuşan arkadaşına döndürdü
kafasını. Şişeyi masaya bıraktıktan sonra masanın kendi tarafında duran
kül tablasını alıp Ernesto\'nun önüne koydu. Duyduğu melodiden kuvvet
alıp ifadesizliğini değiştirmek ve güçlü görünmeye çalıştığını bildiği
bir insanın karşısında cesaret verici konumuna bürünmek istemişti.
Ortamın sıcaklığından bir parça nefes koparıp ses tellerine verdi emri.

"Seni sıkmak gibi bir niyetim hiçbir zaman olmadı, biliyorsun. - veya
sana zarar vererek seni düzeltme gibi bir çabam."

Çakmağına isyan etmekle kendini gereğinden fazla meşgul etmiş olan
Ernesto\'ya dur ihlali yapılmıştı böylece. Sigara yakma pozisyonunda
çaresizce arkadaşına bakakalmış Clementi, dışarı sert bir nefes
verdikten sonra sağ eliyle çakmağı masaya koydu ve diğer eliyle sigarayı
avcunun arasına alıp dirsekleriyle masaya yüklendi. Kulak verdiğinin,
önemsediğinin göstergesiydi bu.

"Kimseden yardım beklemediğini biliyorum. Yine de yakınındaki insanlara
yüzünü göstermekten korkmana anlam veremiyorum."

"Korkmuyorum."

Hızla araya giren Ernesto, gözlerini, dudaklarının arasına götürdüğü
sigaranın ucuna odakladı ve hiç bakmadan sağ eliyle masadan kopardığı
çakmağı, sigara dalının ucuna yaklaştırdı. Fakat sigaranın ucunu
tutuşturup nefesini içine çekmeden önce bekledi.

"Beni dinlediğini bile zannetmiyorum, Beren, ama bu oyundan sıkıldım.
Evet, bazen sadece tüm dünyayı ekip kaçmak istiyorum. Hatırlamaktan
vazgeçip kurtulmak istiyorum."

"Ernesto\... Alessa öldü."

Beren\'in suratına dahi bakmayan Ernesto, ağzının kenarını sertçe
gererek gülümsedi. Gazının bittiğini bildiği çakmağın çakmak taşını hiç
zorlanmadan çevirdi ve sigaranın ucunu tutuşturdu. Göz kapaklarının yarı
kapanıklığı, aslında her şeyi özetliyordu. Abartı edebiyatı yüzünden
gerekli konumuna getirilmiş bir takım detayları, kuytu bir köşeye
fırlattığı anda nelerin aslında gerçeği yansıtabileceğini iyi biliyordu.
Bu yüzden dumanı içine çekti ve çakmağı masaya bıraktı.

"Biliyorum. Fakat pişmanlığımın kaynağı hiçbir zaman o anılar olmadı,
Beren. Daha sonra evrildiğim o aptal kişilik, benim bütün problemimdi."

Eski dostunun güler yüzünün ardındaki saklı endişeyi seçebilen Clementi,
masaya iyice eğilerek Beren\'in suratına yaklaştı. Sigarasını, eğilirken
istemsizce kenara ittirdiği kül tablasının içine bıraktı ve sigara
kokusunun sinmediği elini, arkadaşının yanağına uzattı. Herhangi bir
dostunu uzun zamandır görmemiş olması gibi bir durum söz konusu değildi,
evet, fakat o an için hissettiği özlemin kaynağını anlayabiliyordu.
Herhangi bir arkadaşına sarılmak bir yanda dursun, dostça dokunmamıştı
dahi çok ama çok uzun bir zaman zarfında. Gözlerindeki parıltı
farkedilemeyecek gibi değildi; Beren\'e yalvarıyorlardı,
gerçekleşebilmek için.

Lakin Beren\'in göz bebeklerinde usulca açığa çıkmaya başlamış olan
hüzün ve gözlerinin kenarlarında birikmiş birkaç damla yaş, ikaz
edercesine iki yana sallanan başı ile birlikte Ernesto\'ya yanıldığı
sinyalini vermek için uğraşaduruyorlardı.

"Yanılıyorsun." dedi Beren, dışarı çıkmak isteyen hüzne engel olmak
istediğini belli ederek.

Karşısındaki gözlerin haline kayıtsız kalabilecek kadar taş kalpli
olmadığını biliyordu. Sol yanağından parçalanan minik bir damlayı baş
parmağıyla sildi ve düşüncelerinde yer kaplayan pek çok haltı bir kenara
bırakmış olmanın bilinci ile arkasına yaslanırken sigarasını eline
almayı ihmal etmedi. Üzüntü duymak istiyordu, bariz bir şekilde. Sadece
dışa vurabilecek kadar inanmıyordu kendine. Başka bir tanıdık sima, boş
kalan sandalyeye yaklaşırken, bir an için dahi olsa yaklaşmakta olan
kişi görüp kafasını diğer tarafa çeviren Beren\'i izliyordu; iki parça
gözyaşını silip önündeki biradan derin bir yudum çekmişti bile.

Eğdi kafasını; yıllarca hizmet vermiş masanın üzerindeki çiziklere dikti
gözlerini. Sigaranın hiçbir faydası yoktu, olmayan bedenine. Maksadı,
dudaklarının boş kalmasını engellemekti belli ki. Alaik masadaki yerine
yaklaşırken, içinden son birkaç kelimenin dökülmesi gerektiğini
hissetti.

"İşin kötü yanı ne, biliyor musun?"

Mekanın karanlık köşeleri belirgileşiyor; Farkındalık katsayısı
yükseldikçe, cennet kanamaya başlıyordu. Sanki bu kısa metraj dünyanın
fişini çekmek üzereydiler. Daha kötüsü, yüzündeki kan çekildikçe, eski
ifadesiz bakışlarına geri dönüyordu. Bütün bu mizansen sessizliğe
gömülürken, eski günleri anıyormuş gibi gülümsemekle yetindi ve masayı
izlemeye devam ederken; karşısındaki insanın, söyleyeceklerini duymasını
bekledi.

"Anlattığım veya anlatmadığım hiçbir haltı hatırlayamıyorum."

Camın ötesindeki karanlığın içinden yükselen provoke edici kahkahanın
kaynağı hakkında bir veya iki iyi tahmini vardı. Koca sahnenin
temelindeki nedene yönelmiyordu elbet ve bir noktada ipin kopması
gerekiyordu. Fakat filmi, bu noktada, kimin keseceği belirsizdi. En
azından kendisini listeden elemeyi başarmıştı, Ernesto. Başka bir işaret
için bekliyor, hayal meyal hatırladığı bir başkası için nöbet tutuyordu.
Biraz sonra, iki iyi dostunun ve neredeyse her şeyin hareketleri
yavaşlamaya başladığında aklına gelen ilk seçeneğin doğruluğundan emin
olmuştu. Rahatça bir nefes aldı ve ilk yumruğu bekledi.

"Komik olma! Unutmak istediklerin, en az umursamadıkların kadar
değersizler! Aslında zannettiğinden daha fazlasını el bagajında
taşıyorsun."

Uyarı atışı yapmış olan yaratığın bulunduğu yön ile ilgilenmeden
elindeki birayı yudumlayıp sigarayı içmeye devam eden Clementi, simsiyah
bir okyanusta boğulmakta olan masayı izliyordu. Sis bulutu yükselirken
şişeyi yere fırlatıp masanın üzerindeki paket ve çakmağı aldı. Aynı
hızla bu iki parçayı cebine indirdikten sonra, ayağa kalkarken tek dalı,
kül tablasına bastırıp bıraktı. Oyun olarak görmüyordu elbet bunca
gelgiti; sadece hatırlanamayacak bir süreyi, oyun sahneleyerek geçirmiş
olmanın verdiği sakinlik ve bıkkınlık ile kafasını çevirdi ve kısık
gözleriyle, Mangifos\'un, gölgelerin arasında kalmış suratını süzüyordu.

"Sadece bir bakış at, arkadaşının ardındaki karartıya. Ne demek
istediğimi anlayacaksın."

Beren\'in oturduğu sandalyenin ötesinde, duvarın kenarında, Ernesto\'nun
kıyafetlerini birebir giyen suratsız bir karartı gülümsüyordu,
pençelerini pardösüsünün ceplerine sokmuş. Hatırlıyordu Ernesto. Bu, ilk
delirtme seansıydı. Kabullenmek istemediği son halt, kabullenemediği
için şimdi hayatını mahveden yegane gerçek idi. İkilemin diğer tarafını
bulmuştu böylece. Tepkisiz kaldığını zannederken, aslında hep tepki
veriyordu ve yorgun düştükçe, karşı koyabilecek tüm şanslarını topyekün
yitiriyordu.

Pardösüsünü ilikledi ve sandalyesini, elinin tersiyle, tam arkasında
kalan bir çift bedenin üzerine fırlattı. Cama doğru yürümeye
başladığında, Mangifos kendini gölgelerin arasından çıkardı; tipinin
ortasında, kollarını birbirine dolamış, Clementi\'nin ortaklık teklifini
bekliyordu.

Adım attıkça yer parçalanıyor, ilerledikçe cam titriyordu. Gözlerini
Mangifos\'tan ayırmadan, yürüdükçe parçalanıp havada süzülmeye başlayan
cam ve tahta parçaları arasından geçti. Oturduğu noktadan görebildiği
kadarının varlığı önemliydi; bu yüzden, bu sokak için bir noktadan
sonrası siyah bir perdeden ibaret kalıyordu. Ardında bıraktığı ufak
mekan, siyah sis bulutu içinde kaybolup gitmişken, içerideki yaratığın
manipülasyonu biraz sonra başlayacaktı.

Havada uçuşan kar taneleri, evcilleşmiş bir tipinin ortasında sigara
yakabilme özgürlüğünü sağlıyordu ve Clementi\'nin bu şansı kaçırmaya
niyeti yoktu. Çakmağı sağ elinde olduğu ve önünde Mangifos bulunduğu
için kafasını sağa çevirip zehri aleve verdi. İlk dumanı, kara perdenin
içine yolcu ettikten sonra, henüz gözlerini ayırmadığı yaratığın
suratını bir defa daha tecrübe etmek durumunda kaldı. Ne bıkkınlığından
bir şey kaybetmişti, ne de itirazından.

"Senin konağa falan ihtiyacın yok, piç kurusu. Beni, başka bir amaç
uğruna kendi bedeninle senkronize etmeye çalışıyorsun."

"Benim zaman gibi bir lüksüm yok. Senin de, böyle bir özgürlük ile
dünyayı dolaştığını zannetmiyorum." dedi Mangifos ve ekledi:

"Sana bir polisiye romanı hediye etmedim. İntikam duygusu aşıladım."

Duyduklarını anlamlı bulan Ernesto, bir an arkasını dönüp mekanın içini
dolduran siyah sise baktı. İçinden ışık geçmiyor, üzerine ışık
vurmuyordu. Anının siyah perdeleri gibiydi. Gördüğü manzaradan yeterince
tatmin olmuştu.

"Çıkış yolu var, demiştin." diye sitem etti, kafasını çevirirken.

Dışarı sert bir nefes verip mimikleriyle gülümseyen Mangifos\'un
arkasında kalan siyah tabakanın üzerinde bir hareketlenme belirdi.

"Bu hapishaneden kurtulmaktan başka her şeyi düşündüğüne şahit oldum.
Acil çıkış merdivenini aramak için geç bile kaldın." deyip ardındaki
hareketlenmeyi gösterdi kafasıyla ve bir adım kenara çekildi.

Kara bir girdaba benzeyen bu yapı, bu anı ortamından bir çıkış
sağlayacaktı. En azından plan öyleydi. Fakat Clementi, koruduğu sakin
surat ifadesiyle, sadece yürüdü. Nereye çıkacağını bilmeden ve bir umut
ışığına bağlı olmadan.

Yeniden boşluğun içinde buluvermişti kendini. Siyah, simsiyah; sessiz,
sedasız. Kara girdabın çıkabileceği apaçık, nihai netice. Bu defa hiçbir
duyguya mahal vermeden, hiçbir düşünceye alet olmadan. Yine ne
görebiliyor, ne duyabiliyordu. Fakat yeniden sorguluyor ve en azından
hatırlıyordu. Manipüle edilme korkusuna kapılmadan, yankıların acısına
bulaşmadan ve sadece gitmesi gereken noktaya varabilmeyi hedefleyerek
ilerlemek\... Ancak, durum öyle değildi: Varılması gerekilen bir nokta
hiçbir zaman var olmamıştı. Önünde bir duvar, duvarın ardında başka bir
duvar. Ne bilsin, yıkık mı yoksa sağlam mı\...

Makinenin fişinin çekildiği nokta buydu işte. Uzun süredir duyulan o
fanın sinir bozucu sesi ivmelenerek yok oluyordu. Kulaklarından inen
ağır yükün hiçbir kaynağı olmadığının elbette farkındaydı. Önce kısa ama
sert bir esinti yaladı sırtını, daha sonra botlarının yere değdiğini
hissetti. Gözlerini açtığında, eski üniformasının içinde, devasa bir
hangarın sonunda duruyordu. Işık kaynaklarının yerleri belli olmayan
hangarın girişi, görünüşe göre, kilometrelerce ileride bulunuyordu.
Bunun dışında hiçbir muhtemel giriş noktası, bir penceresi dahi yoktu.
Ne bir sandık, ne bir kasa. Alabildiğine boş ve başlı başına bir yer
israfı.

"Sigaram!"

İlk aklına gelen şey, girdaba dalmadan önce yaktığı sigarası olmuştu.
Yeniden pençelerine kavuşmuş olmanın sevincini yaşayamadan üzerindeki
soluk mavi renkteki yıpranmış üniformanın, bulmak için uğraştığı
ceplerini aradı. Siyah renkli postallarının içine veya sağ bacağında
bulunan silah kılıfına herhangi bir şey saklayamayacağı aşikardı. Zaten
sigara elinde iken bu yolu çekememiş ise, bu noktada yanında paket
olması imkansızdı elbet. Yine de üniformayla bir bütün olan pantolonunun
yan ceplerine kadar aramaya değer görüyordu, kısa keyfini. Can
sıkıntısı, dışarı verdiği nefesten belli olan Ernesto, sağ cebinin
kapağını kapatırken pençesinin bittiği yeri, bileğini fark etti. Eski
pençeleri gibi, kolu ile bütünleşik; kolunun bir parçası değil, bileğini
nazikçe ama yeterli sertlikte kaplayan deri bir kelepçe bulunuyordu.
Hemen sol bileğini açıp aynı mekanizmanın bulunup bulunmadığını kontrol
ettikten sonra pençesinin ucunu, kelepçe ile bileği arasına geçirdi ve
gevşeyip gevşemediğini anlamaya çalıştı. Lastik kelepçenin
genişleyebildiğini gördükten sonra sol pençesini kavrayıp bileğinden
ayırdı. Dışarı çıkardığı parmaklarını kapayıp açtıktan sonra, pençenin
içine bakıp parmaklarının gireceği, ikisi ikişer parmak için tasarlanmış
üç yuva gördü. Alay edercesine güldü.

"Demek parmakların varmış." diye söylendi, kendi kendine.

Parmaklarını pençenin içine soktu ve kelepçenin, bileğini kavradığından
emin olduktan sonra, eklem yerleri bulunmayan pençeleri kapayıp açtı. Bu
eldiven ve yakın silah görevi gören kılıfların amaçları ve kullanım
alanları besbelliydi. Lakin bacağında bulunan silah kılıfının iç
tarafında bulunan ve boş olan uzun bir başka giriş yeri, pençelere
rağmen bıçak kullanıyor olduklarına işaret ediyordu. Şanslıydı ki,
tabanca yerindeydi. Kılıfın bandını açtı ve silahın kabzasını kavradı.
Pençelerinden ikisi kabzayı kavrarken, orta pençesine özel büyüklükte
tasarlanmış tetik, uygulanacak kuvvetin büyüklüğü artacağı için çıplak
el ile kullanılmaya müsait değildi. Sol yanında bulunan iki seçenekli
ince ayar düğmesinin bir yanında içi dolu bir kutu resmi, diğer yanında
ise içi boş bir kutu resmi bulunuyordu. Tabancanın geri kalanı, kendi
medeniyetinin dost canlısı oyuncaklarından pek de farklı görünmüyordu.
Belki de en önemli farkı, herhangi bir kilidinin bulunmamasıydı.

"Nasıl olsa çocukları da öldürecek."

Tabancasını kılıfına sokarken ileri baktı ve ufuktaki hangar kapısının
önünde hareket eden figürü gördü. Benzer bir üniforma giyiyor, sağ kolu
daha uzun görünüyordu. Bir çöp adam gibiydi. Silahını yerine sokup
sokmamak arasında kararsız kalan Ernesto, kılıfın bandını, bacağı ile
silah arasına sıkıştırarak tabancayı kılıfına geçirdi. Figür dosdoğru
Ernesto\'ya doğru yürüyordu; daha doğrusu, öyle görünüyordu.

Hangarı titreten korkunç patlama sesi, gerilmesi için yeterli atmosferi
sağlamayı başarmıştı. Ardından bir tane daha ve bir tane daha. Sanki
bulunduğu bölge bombalanıyormuş gibi. Gözleriyle, hangarın tepesinden
düşmesi muhtemel bir toz parçasını dahi görmek için çabalarken, hiçbir
şeyin etkilenmediğini fark edip uzaktaki figüre çevirdi bakışlarını.
Hala hareket ediyordu ve görünüşe göre, ufuktaki çöp adam, halen
ufuktaydı. İnsansı figürü bir süre izledikten sonra, uzak diyarlara denk
duran hangarın diğer yanında, şahit olduğu bu hareketin tekrarlanmakta
olduğunu düşündü. Bu, bir anının parçası olamazdı. Öyleyse bile
unutulmuş, yahut bozulmuş bir anı parçacığı olmalıydı. Fakat hangi
amaçla? Nasıl? Hangi beceri, yargısız kayıt altına alabilen bir
mekanizmayı manipüle edebilirdi?

Bir yanlışlık yaptığını düşünüp önce sağına ve soluna, tepeden tırnağa
baktı. Bulunduğu uzun koridorun dışı tamamen bir karanlıktan ibaret
olduğu ve belirli bir ışık kaynağı bulunmadığı için geriye kalan tek
seçenek, en başında yapması gereken basit bir hareket idi: Arkasına
bakmak. Gözleri vücudundan önce olmak üzere, dönüp ardında kalanları
gördüğünde, neden burada bulunduğunu gayet iyi anlamış ve gördüklerini
yeterince iyi anımsamıştı. Bir ufak sorun mevcuttu ki, hangarın çatısına
kadar uzanan dev taş duvarın üzerindeki üç büyük çivi ile asılmış olan
altın renkli kolyenin görüntüsü, hangarın diğer bitişinde kalan figürden
daha bulanık görünüyordu.

"Sana söylemiştim!"

Bir anda, silahını bacağındaki kılıfından çıkarıp yukarı kaldırırken
arkasını dönen Ernesto, pençesinin çekeceği tetik için hazır
hissediyordu ve aslında; yakına geldiği farkedilebilen ama halen uzakta
duran insansı figürü hedef alabilmişti. Figür hareket etmeyi kesmiş ve
zar zor seçildiği kadarıyla sağ elindeki uzun silahı, Ernesto\'nun
bulunduğu yöne doğrultmuştu. Bir kaşı havada, merak ile beklemekteydi;
bilinçli bir şekilde kırılmış olan ışığın, uzak mesafelere hapsettiği
ama sesi yakından duyulabilen bir bulanıklık ile nasıl mücadele
edebileceğini düşünürken. Saçmaladığından hiç bu kadar emin olmamıştı.
Kim, ne halt etmiş olursa olsun, burada görülecek hiçbir şey olmadığı
belliydi. Beklemekten sıkılmış olan bünyesinin gergin sinirlerini
yatıştırıp silahını ve kalkık kaşını yere indirdi. Figürün ateş etmemesi
bir yana, şu ana kadar en ufak bir canlılık belirtisi dahi göstermemiş
olması pek cesaret verici sayılamazdı.

Sıkıntı ile burnundan soluyup bir defa daha etrafında dönüp bakmadığı
bir köşe olup olmadığını kontrol etti. Son çare olarak, bir süredir
bahsini geçirdiği ve üzerine düşündüğü şu bulanık figürün bulunduğu yöne
fırlatacaktı kendini; sadece, bu garip anı-mekan ile yaşadığı ilişkiyi
yavaş ve emin adımlarla ilerletmekten yana bir strateji izliyordu;
kendince.

Diğer patlamalar ve ardıllarını oluşturmuş olan sarsıntıların, hiç de
yakın olmadıklarını göstermeyi başarmış bir büyük patlama, hangar
üzerinde deprem etkisi yaratmıştı. Yere dökülecek, dağılacak herhangi
bir materyalin var olmadığı düşüncesini yıkan etken, sarsıntı akabinde
karanlık bölgelerin, aydınlık koridora parçacıklar halinde yığılmaları
olmuştu. Lakin bütün aptalca betimlemelerden öte, önem teşkil eden tek
detay, bulanık insansının geriye dönmüş, hangarın kapısına bakıyor
oluşuydu. Dev kapının hemen yanında ne yaptığı seçilemiyordu, ancak çok
yakın bir mesafede gerçekleşmiş olan bu patlamaya tepki verdiği kesindi.
Boşa harcanan kısa zaman dilimi ardından başlayan bu hareketlenme,
hangar kapısının bir adet de güvenlik kapısına sahip olduğunun
anlaşılmasıyla son bulmuştu. Ernesto\'nun büyük bir sabır ile izlediği
figür, anlaşıldığı üzere, hangar girşinin kolayca açılmasına engel olmak
istiyordu.

Güvenlik kapısı kapanmaktayken Ernesto\'nun üzerine yürümeye başlayan
figür, anormal bir şekilde her saniye daha yakınlaşıyordu, odak
noktasına. Sonunda normal bir insan boyutuna gelmiş olsa da, ne surat
hatları ne de derisinin rengi seçilebiliyordu. En iyi ihtimal ile
elindeki silah bir çeşit tüfekti; Ernesto\'nun hatırladıklarından daha
büyük ve daha uzun.

"Hangi yoldan yürümek istediğin bile belli değil, evlat!" dedi bulanık
görüntü, elindeki tüfeği Ernesto\'ya doğrultarak. Orta yaşlı bir adamın
sesiydi bu; güven veren ve güvende hisseden.

Varlığına tehdit oluşturacak herhangi bir kavram karşısında irkilmesi
anormal kaçmayacak olan Clementi, bir elini tetiğin yakınında tutuyor ve
bir tabancanın ötesinde yapabileceklerinin de hesabını gözden
geçiriyordu. Kafesin içinde uyuşturucu bir gaza maruz kalmış olmak,
işkence göremeyeceği anlamını taşımıyordu ve her normal hayvan gibi,
zarar görmek gibi bir niyeti bulunmuyordu. Bu nedenle, dinleyip
anlamaktan yana kullandığı oy hususunda bir pişmanlık duymuyordu.

"Fakat seninle harcayacak ne vaktim, ne de gücüm var."

Silahını indirip arkasını dönen bulanık figür hangar kapısını izlerken,
bu hangarda bulunan obje ve/veya kişilerin peşinde başkalarının
bulunduğu gerçeğini kolayca anlayabilmişti. Dışarıdan gelen herhangi bir
ses bulunmadığından emin görünüyorsa da, dışarıda bulunan bir masif
hareketlenmenin, bu hangarı, evrenin merkezine oturttuğunu çok iyi
biliyor, derinden hissediyordu.

Hangar kapısına çarpan kuvvet, bu büyük mecranın yankılanmasına neden
olmuştu. Kapının ardında, hapis yattıkları bu hücrenin dışında bekleyen
her ne ise, artık kapıya dayanmıştı ve içeri girmek için yolunu
parçalama planına sadık kalacaktı. Sağ elindeki silahın destek
noktasını, diğer elinin üzerine yükleyen figür Ernesto\'ya çevirmişti
kafasını. Bir anlık donuk zaman dilimi ardından, bozuk anı parçaları
eşliğinde, az önce güvenlik kapısını kapattığı girişe birkaç adım daha
yaklaşmıştı ve hatasız bir ivme ile ilerlemeye devam ediyordu.

"Öldür onu! Kapıya tuzak kuracağım!"

Figürün kiminle konuştuğunu çözememiş olan Ernesto\'nun sağ yanından,
sol çaprazına fırlayan karartı, ikinci defa irkilmesine ve hayatta kalma
içgüdüsünün çağrısına kulak vermesine neden olmuştu. Yavaş hareket eden
zamanın içinde, sol çaprazında yere iniş yapmasına az kalmış karartının
şekil ve şemaline şahit olabilmişti. Kafasının tamamını kaplayan siyah
bir gaz maskesinin ardında ne çeşit bir aklın yattığı bilinmezdi, fakat
aynı renkteki uzun kollu, eskimiş tişörtün üzerinde bulunan çelik yelek,
hangi koşullara hazırlıklı olduğunun bir göstergesiydi. Hızlı hareket
edebilmesini sağlayan esnek kasları, bu maskesinden pantolonuna,
eldiveninden postalına kadar siyah giyinmekte olan insansının, hayat
kurtarmak gibi bir eğilimi olmayan bir genç adam veya genç kadın
olduğuna işaret ediyordu.

Silahına davranmayı öncelik kabul etmişliğin bir getirisi olan, tehlike
arz eden yöne namlu doğrultma refleksiyle sağ pençesini istemsizce
havaya doğrulturken; bedenini, doğru düzgün nişan alabilmek için
çevirmesine ve bütün sistemini, bir içgüdünün avucuna bırakmasına neden
olmuştu. Böylece, olaydan uzaklaşmakta olan figürün öldürme emri verdiği
insansının ayakları yere bastığı anda vurulması söz konusu olacaktı.
Fakat Ernesto, acı gerçeği görebiliyordu; zamanın ilerleyebilmesi için
gereken seçimler yerine getirilmiş olmasına karşın -ne kadar hızlı olsa
da gerçekleşmekte olan hadise- akıntının yavaş yanından bakabiliyordu,
eşsiz bir perspektif ile. Siyahlar içindeki canlı, nişan almasını
sağlayan hayatta kalma dürtüsünden daha yüksek bir ivmeye sahipti.

Karartı, yere sağlam basabilmiş ve yeniden hareket edebilmek üzere
pozisyonunu almıştı bile; Ernesto tabancasını henüz doğrultmuşken. İlk
atışın ardından bir adım geriye, ikinci ıskanın ardından hemen
arkasındaki kolonun üzerine fırlattı kendini. Yer çekimi gibi bir
problem, o hızdaki bir cisim için boş bir teoriden ibaret olacağı için,
zaten düşünmemekte olan Ernesto\'nun üçüncü kurşununa hedef olmuş ve
kolonun üzerinde, yukarıya doğru atılan bir takla, bu atışın da
ıskalanmasına sebebiyet vermişti. Başarılarının devamını getirmek üzere
kendini karşıya fırlatan insansıyı izlemeye devam eden namlu, tekrar ve
tekrar ateş ediyor; bu noktadan sonra başarısızlık ile ağlayıp üzülen
her kurşun ardından, hedef tahtası, kendisine biraz daha yaklaşıyordu.
Saniyeler içerisinde gerçekleşen bu hadise, avına yeterince
yaklaşabilmiş olan avcının, kendisine doğrultulmuş bir silahı tekmeleyip
bir kenara fırlatmayı başarabilmesiyle son bulmuştu.

Ne olduğunu anlayamayan Ernesto, ilk tekmenin ardından gelen ve göğsüne
inen ikinci bir tekme ile tökezleyip ardında bulunan taş duvara yapıştı.
Kendini çabucak toparlamayı başarıp suratına gelen bir yumruğu, havaya
kaldırdığı kolu vasıtasıyla durdurup keskin pençeleri ile o derin
bakışlara sahip gaz maskesinin ne kadar derine inebildiğini test etmek
üzere sağ pençesini ileri sürdü. Fakat bu dikkatsizce atılmış adımı
önceden görebilen ufak ve esnek beden, kendine yönelen kolun,
Ernesto\'nun ardındaki taş duvardan aldığı destek ile etrafında dönüp
Ernesto\'ya takla attırıp bir kenara fırlatmayı başarabilmişti. Sırtının
üzerine düşüp taş duvardan oldukça uzağa sürüklenmiş olan Ernesto, tepe
taklak gördüğü kara figürün, başka bir hamle yapmak üzere geriye takla
atıp bir elini yere, diğer elini belinin arkasına götürüşünü izledi.
Evrensel karşılık verebilme kurallarına olan saygınlığını kaybetmemek
üzere sertçe yere vurduğu sağ pençesinden destek alıp dünyayı düz haline
çevirebildi ve gözlerini düşmanından ayırmadan bir sonraki hamleyi
bekledi.

Belinin arkasından fazla büyük olmayan bir bıçağı çekip çıkarmış olan
insansı, hissedilebilir bir nefret ile Ernesto\'nun üzerine koşmaya
başladı. Hamleyi görmüş olan Ernesto kendini yukarı fırlattıktan sonra
üzerine çullanmakta olan figürün, yakın plandan deri altına geçirip
organ parçalamak için kullanma planının hammaddesini oluşturan bıçağın
olabildiğince yakına gelmesi için ölümcül hamleyi ve hamle sahibini
kişisel alanına davet etti. Gözbebekleri yeniden küçülmüş olan genç
adam, sol yanından gelen bıçak darbesini engellemekten yana değildi.
Faltaşı gibi açıldığından emin olduğu, maskenin ardında kalan gözlerin
inanamadığı bir hızda, bıçağı tutan kolu bileğinden yakaladı ve büktü.
Rakibi her kim ise, zaman tanımak gibi bir niyeti yoktu; dahası,
psikolojik savaş sürdüren gözbebeklerinden akan delilik, ölümü ve her
türlü ölümcül darbeyi hoş karşılayabileceğini ortaya döküyordu. Çok
geçmeden boşta kalan pençesinin en sıkı halini, karşısındaki maskenin
sol yanına indirdi.

Acı ile inlemesine fırsat vermediği insansının bileğini bir anlığına
bıraktı ve kafasını ancak kaldırabilmiş rakibinin göğsüne, bu kadar
yakın bir mesafeden postalı ile dayanılamaz bir basınç uyguladı.
Ardında, karanlıkta kalan duvara hızla çarpıp yere kapaklanan karanlık
figür, karanlığın içinde bir aydınlık alan oluşturuyor, Ernesto\'nun
onun bulunduğu yeri görebilmesini sağlıyordu. İyiye işaretti bu. Zira
rakibine ölümcül bir darbe indirebilmek adına, savunmasız figürün
üzerine yürümeye başlamıştı. Bu durumu bir anlığına da olsa yadırgamış
olan Ernesto, kendine gelmeyi başarmış ve gözbebeklerinin eski hallerine
dönmesi ardından, kaskatı kesildiğini fark ettiği bedenini
gevşetebilmişti. Sol yanına, uzak mesafeye baktığında sadece kapkara bir
ekran görüyordu. Yeniden bakışlarını, az önce kendisini alabildiğine
yormuş ne idüğü belirsiz şekle çevirdiğinde, yerde şuursuzca yattığını
gördü. Rakibinin kim olduğunu merak ediyordu elbet ve neden bu olayın
gerçekleştiğini. Lakin bu anının ne yönde gitmekten hoşlandığını,
kendini kaybedip rakibini yendiği sırada çok ama çok iyi anlayıvermişti.
Yerde yatan figürün hemen sağ tarafında beliren başka bir figür,
anı-mekanın amaçlarını sorgulamak adına güzel bir fırsatı işaret
ediyordu.

Mangifos\'un derin, sorgulayıcı bakışları, Ernesto\'nun sinirlerini
bozmaya ve buraya varmadan önce hissettiklerini hatırlatmaya yetmişti.
Lakin her geçen saniye, ortak havuzda attığı her yeni kulaç, kendini
sorgulama ve anlama biçimi değiştiriyor, etrafında olanlara ve etrafında
bulunanlara bakış açısında kökten değişimlere neden oluyordu. Tek kelam
dahi etmeden Mangifos\'un bakışlarını süzdü bir süre. Bu anı ve bu anın
getirdiklerini anımsamaya çalışıyor, anımsama işlemi sırasında çektiği
acıyı suratına yansıtmamaya özen gösteriyordu.

Keskin surat ifadesini, bütünlüğe anlam verebilen bir şaşkınlık ile
değiş tokuş etmesine, neden burada bulunduğunu hatırlaması yardımcı
olmuştu. Hiddet ile sağ ayağını geriye atıp arkasına, duvarda asılı
duran bulanık kolyeye çevirdi kafasını ve bedeninin önemli bir kısmını.
Kendini tam olarak kolyenin bulunduğu yana döndürüp hızlı ilk adımı
atmaya yeltenmişti ki; daha önceden hissettiği o devasa patlamalardan
birisi, karanlık ekranı ışığa boğup hangarın her yanını aydınlatmıştı.
Yaklaşmakta olan ışık hüzmesinin kaynağını umursayamayacak kadar
halihazırda belaya bulaşmış olduğunu çok iyi bildiği için, bu kısa
görünmesi gereken uzak mesafeyi koşarak alt etmeye çabalıyordu.

Taş duvarın dibine, kolyenin yakınına ulaştığında, sol pençesini büyük
bir gayret ve telaş ile ileri uzattı ve kolyenin zincirlerinin bittiği
noktadaki büyük, altın renkli ve bulanık şekli kavradı. Ne olduğunu,
neyi tetiklediğini bilmiyordu. Fakat taş duvarın üzerinde, daha önce
içine daldığı girdabın yarattığı ilginç hissiyatı anımsatan bir çekim
kuvvetine maruz kalmıştı.

Tünelin sonundaki karanlığı görebiliyordu: Girdabın çıkacağı delikten
emindi. Ardına bakmak gibi bir niyeti yoktu ve merakına yenik
düşebilecek mecale sahip olduğunu zannetmiyordu. Lakin sağ omzunda
hissettiği derin acı, defalarca yaşadığı bir anıyı canlandırma etkisine
sahip olmuştu. Tanıdık bir kol boynuna dolanmış, yine tanıdık bir el
bıçağın sapını tutuyor ve sadistçe asılıyordu. Acıya tepki verebilecek
kadar uzak değildi amacından. Bu yüzden davetsiz misafirini beraberinde
götürmeyi kabul etti ve bütün varlığını, bir girdaba emanet bıraktı.

Devasa bir karanlık bekleyişi dahi tarih olmuştu. Daha önce zayıf da
olsa bir takım duyularını kullanabiliyordu. Bu kısmi işlevsellikler,
nerede bulunduğuyla ilgili bir fikir veriyordu kendisine. Görmese dahi
boşluğu hissedebiliyor; dokunamasa dahi boşlukta yankılanan sesleri
duyabiliyordu. Lakin var olmayan dünyasının arka planında kalan bu yapım
aşamasından eser yoktu, bu defa. Bir omzu bulunmuyordu, acısını
hissedebileceği. En önemlisi, düşünceleri dahi susmuştu.

Kaskatı kesilmiş olan boynu, acele ile girdaba daldığı vakit dikti.
Yerde sürükleniyor olması değil de, bu defa ayaklarının yere basamamış
olmasına anlam veremiyordu. Düşünceleri yavaş yavaş yerine oturmaya
başladığı an, ıslak toprağın mükemmel kokusunu duyabilmişti. Yakınlarda
hareket halindeki bir akarsu, hafızasındaki bir noktayı canladırmak
istiyordu. Yumuşacık toprağı yatak olarak kullanabilecek lükse sahip
olmanın rahatlatıcı etkisinin ardından sıra gözlerine geldiğinde, sadece
göz kapaklarını açmak ile yetinmişti. Hiçbir artısı, hiçbir eksisi
bulunmuyordu. Tanıdık bir tepenin, tanıdık bir manzarasına paralel
yatıyordu yerde. Tam da başının biraz ilerisinden akıp gitmekte olan
akarsu yatağı, kızıl bir gökyüzünün altına hapsolmuş metal binaların
ufuğunda kalmış bu uçurumun kenarından aşağı dökülüyordu. En azından
Ernesto böyle algılamıştı durumu.

Henüz ıslanmış çimler, esintisiz bir tepenin durağan medeniyetini
oluşturuyordu. Fakat lehimli hallerine kesin dönüş yapabilmiş
pençelerinin hissedebileceği pek bir şey bulunmuyordu, kanın
sıcaklığından başka. Bu büyük üzüntüsünü belli etmeden kendini yukarı
itmeyi başararak, kendisine, akarsunun yöneldiği tarafı daha iyi
görebilme imkanı sağladı. Kızıl atmosferin altında kalmış pas dolu
şehrin üzerinden yükselen güneş, güneş ışığının yakıcılığından ziyade,
güneşsiz bir günün aydınlığını ve güneşsiz bir gezegenin soğuğunu
yansıtıyordu Ernesto\'nun bulunduğu tepeye.

Pek şikayet edebileceği bir paket değildi bu denk gelen kampanya.
Somurtmadan, söylenmeden, dizinden destek alarak ayağa fırlattı kendini.
Sonsuz uçurumun kenarında olduğunu görmek, ne irkilmesine ne de biraz
bile korkmasına sebebiyet verebilmişti. Önünde bir şelale olmayışının
altında yatan garip nedeni öğrenebilmişti böylece. Su, boşluğun içinde
eğimli bir güzergahta ivmeleniyor ve anlamsız bir şema ile pas dolu
şehrin yakın bir noktasına kadar ilerliyordu. Aynı pürüzsüzlük ile,
şehir atmosferinin solunabildiği, ağırlaştığı noktada gözden kaybolup
gidiyordu.

İlk anı hatırladı: Bu mekana benzeyen bir başkası içinde yer bulan ama
daha bulanık bir anı. Paslı şehri izlerken dahi sol yanında aynı dev
kaya parçası, sağ yanında hiç bilmediği ve öğrenmeye niyeti olmadığı
başka başka şeyler. Belki de benzetmek zorunda hissediyordu kendini.
Lakin bu kırmızı-siyah şehrin kalbinden, organlarının arasından
fırladığına emindi. Anlayabiliyordu. Bağdaştırabiliyordu.

Hiçbir şey hissetmiyordu.

"Hiçbir şey hissetmiyorsun."

Gözlerini, görülmeye değer bir yanı olmayan bu manzaradan alıkoymadan,
uçurumun kenarında ayakta durmaya devam etti. Ardından, su akıntısının
diğer yanından yaklaşmakta olan Mangifos\'a aldırış etmediğinden değil,
cevap aramaktan vazgeçip de nefes alabilmeyi kabullendiğindendi
sessizliği. Kaybettiği bir manzara resmini bulmuş değildi elbet.
Sadece\...

"İsraf!" diye cevap verdi Ernesto.

"İsrafın bu kadar güzel görünebileceğini bilmezdim."

Işıktan hiç rahatsız olmayan gözlerinin altlarında oluşmuş mor renkli
torbalar, ne kadar uzun süredir kendini uykusuz ve rahatsız bıraktığının
cevabını veriyordu. Ardından yaklaşmış olan yaratık ile aynı hizada,
aynı dünyayı seyrettiğinin bilinci ile, gözlerini şehirden ve şehrin
üzerinde uçuşan parçacıklardan ayırmadan, başını hafifçe sola döndürdü.

"Ne kadar yorgunum?"

"Boş konuşabilecek kadar."

Mangifos\'un hoşnutsuz ve gereğinden fazla ciddiyet sahibi sesinden
buruk bir gülümseme ile sağ çıkan Clementi, rahatlatıcı bir nefes
alışverişi sağladıktan sonra, hafiften hissetmeye başladığı acıyı
rahatlatması adına gözlerini kapatıp açtı.

"Konuş."

Tüm dikkatini Mangifos\'a vermiş halde; duymak üzere olduğu cevaplar
bütününü, sanki yeterince bilgiyi işleme sokmamış gibi, sindirebilmek
için hazırolda bekliyordu. Benzer bir ciddiyeti ses tonuna ekleyip devam
etti:

"Bana işkence ettiğin yetmedi mi? Defalarca tekrar ettiğin basit bir
ortak argüman üzerinde anlaşmadık mı? Yeterince sana benzemedim mi?"

"Belirli bir karaktere evrilmen gerekiyordu. Zamana ihtiyacın vardı."

Mangifos konuşurken, izlediği manzaradan bakışlarını ayırmış olan
Ernesto, kollarını birbirine dolayıp Mangifos\'un bulunduğu tarafa
çevirdi bedenini ve manzarayı izlemekte olan yaratığın mimiklerini
gözlem altına aldı. Lakin duyduğu iki cümle ardından dahi konunun
zincirlerini pençelerinin arasına almaktan yanaydı.

"Yoksa aynı frekansı bahane edip antenlerimizi tokuşturamazdık, değil
mi?"

İçinden gelen bir kahkahayı, yine içinde tutup gülümserken gözlerini
kapatıp açan Mangifos, sesin geldiği yana çevirdi tehditkar bakışlarını.

"Bir taş ile iki kuş vurmuş olmadın mı böylece? Hem bedenimin kontrolünü
eline alabilecek altyapıya kavuştun, hem de güvenmediğin bir pisliğin
sana yalan söyleme ihtimalini ortadan kaldırdın. Öyle, değil mi?"

"Eğer senin tecrübe ettiğin her şeyi bildiğimi iddia ediyorsan; o halde
benim gördüğüm bozuk anılara ve sindirmeye çalışırken, diğerlerinden
daha fazla problem çıkaran bilinçli olarak yakılmış fotoğraf karelerine
başka bir açıdan bakamıyorsun demektir."

Aldığı yegane cevap, kaybolan tehditkar bakışların sahibinin,
duyduklarını kafasıyla onaylaması olmuştu. Kısık gözleri, gözaltı
torbalarıyla birleştiği zaman, hiç de içaçıcı bir görüntü
oluşturmuyordu. Yine de kuşkucu bir tavır sergilediği anlaşılabiliyordu;
büyük olasılıkla da böyle anlaşılsın istiyordu.

"Bu durum yeterince güven verici değil. Nefret edebildiğimiz konusuna
duyduğum güveni bir kenara bırakırsak\..."

Koca evreni bir anda yutamayacağının bilincinde; lakin o koca evrenin
içinde bir yerlerde, işine yarayacağını bildiği bir parça bilginin daha
peşinde. Yahut sadece peşinde koştuğu bir başka yaratığın ve nicelerinin
kuyruğunu kapabilmek için yaratabileceği bir burun farkının arayışında.

"\...ve nefret üzerinden yaptığın bir ortaklığa, güveni dahil etmenin
bir anlamı yok."

Suratına fazla yük bindirmeden, sadece ağzının kenarıyla sırıttı
Mangifos. Başını şehre çevirip işaret etti, metal yığınını. Oralı dahi
olmadığını bildiği genç adamın, sağlıklı bir şekilde sürücü koltuğuna
oturabilmesi için bir şeyi ve sadece bir şeyi anlayabilmesini istiyordu.

"Sen kendi hayatını yeterince tüketmeyi başardın. Bu saatten sonra sana
zarar verebilecek pek bir halt kalmadı."

Pençelerini, üniformasının ceplerine soktu ve yavaş yavaş
sıcakkanlılığını göstermeye başlayan güneş karşısında gözlerini kapatıp
gülümsedi Mangifos. Bu mekanların içine hapsolmuş öfke dolu bir
yaratığın, yaşama sevincine benzeyen bir hale bürünmesine anlam vermek
güç geliyordu Ernesto\'ya. Fakat güneş gerçekten yakıyordu. Yanağına
değdiği anda hafifçe irkildi ve kafasını çevirdi. Nefret, gerçekten
bulaşıcıydı.

"Hatırlamaya çalışmanı gerektirecek önemli bir detay var."

Pençesini yumruğa dönüştüren Ernesto, ne yaptığını bilmediğini fark
ettiği an, yeniden yaşadığı ve başka bir açıdan harmanlayabildiği
anıları içinde yaşarken hissettiği kararlılığın kaybolup gittiğini de
anlamaya başlamıştı. Bu durumdan duyduğu haz ve korkuyu kendine
açıklayamasa da, karşısında duran, bir bakıma bilge sayılabilecek bu
yaratığın söyleyebileceği herhangi bir şey, kendini kanıtlayıp bir nevi
"işe yarar" konumuna düşebileceği vakte kadar önemsizdi. Ne işlevi
bulunuyordu ki; göz bebeklerinin küçüldüğünü hissedebilmenin verdiği
sanal cesaret dahi, bu anıların arasında sıkışıp kalmış bir tortudan
daha güçlü bir silahtı.

"Lucian\'ın hangi kafa yapısıyla gezegeni pençelerinin arasına alacağını
anlayabilmek gerekiyor\..."

İçinden geçenleri boşluğa söylemiş olmanın psikolojisi ve böyle bir
durumun dahi ardından gelen hafif pişmanlık ve mutlak utancın
nedenlerini kavrayamıyordu rasyonel beyni. Lakin en yakın dostuna,
yalandan da olsa bir merhaba demek gelmemişti içinden. Sadece oturup o
bencilliği bir daha yaşayıp aklını iyiden iyiye kaçırabilme umuduyla
masanın üzerindeki savaş alanını seyretmişti. Nasıl bir piç kurusu
böylesine nadir ama keskin kokusu olan bir şansı kaçırabilecek kadar
bencil olabilirdi ki? Lakin hayır! Bencil olarak görmesi gereken kişi
kendisi olamazdı. Nasıl olsa etrafındaki insanların onu iteklemeleri ve
bir noktaya yöneltme çabaları daha büyük bir şeytani planın, kafasındaki
paragöz komplo teorisyenlerine göz kırpmasından ibaret idi.

"\...veya bir köşe başında bekleyip iki kadeh rakı içerek dalga geçeriz
dünya ile!"

Kafasını toparlayabilecek zamanı bulunuyor muydu ki? Bu paranoyadan
kurtulup da gerçek dünyaya geri dönebilme ihtimalini düşünmeden iki
dakika durabilir miydi? Kapana kısıldığını, her yanında etinden bir
parça koparmak için bekleyen aklını yitirmişlerin ortasında kaldığını
bir hissiyattan öteye taşımamak; yok etmek için ne yapabilir, neyi
düşleyip de saklayabilirdi doğasını? İyiden iyiye küçülen gözbebekleri
ve alnından yanaklarına iniş yapan soğuk ter ardında sakladığı nasıl bir
hastalık vardı da bu zamana kadar, o garip diktatoryanın prangaları
arasından sıyrılıp özgür ve bağımsız olabildiği bu ana kadar
bekleyebilmişti?

Konuşmalarını duymadığı yaratığın, nasıl bağlantılı olduğunu unuttuğu
bir başka yaratık karşısında hiçbir işlevi bulunmayacak ve muhtemelen
Ernesto\'nun girişimlerine ayakbağı olmaktan başka bir işe
yaramayacaktı. Konuyu kendinden uzaklaştırmak konusunda gayet haklı
hissediyordu ve duyduğu gurur ile ağzının kenarında belirmiş bir parça
gülümseme eşliğinde, kendisine bakmadan bir şeyler anlatmakta olan
yaratığın suratını seyretmeye devam etti. Yeterince meşgul olduğundan
emindi. Eskisinden daha sıkı bir hale getirdi pençesini ve ayaklarında
hissettiği karıncalanmanın tadını çıkarmaya başladı.

"Dinlenmediğim zaman saçmalamak daha bir kolay oluyor. Öyle, değil mi?"

Realiteye geri dönebilmek için daha iyi bir sebebi olamazdı. Bütün
anlamsız fikirlerden uzaklaşıp gerçekte var olmayan kulaklarını en
gerçekçi şekilde kullanmak için dönüş yapmıştı o ana. Yorgunluktan ölmek
üzere olan gözlerinin acısına ekmek banmak için göz kapaklarını sıkıca
kapatıp açtı. Kendini toparlayacak olduğu beklentisi, bakışlarından
okunabilen Mangifos\'un, kendisini bir tehdit olarak algılamadığını
görebiliyor ve nedenini anlayabiliyordu.

"Belki de seni deli eden şey budur."

Aklından geçenlerin kağıda dökülmesine şahit olmanın getirdiği
rahatsızlık ile yeniden yumruğunu sıkan Ernesto, karşısındaki yaratığın,
en az o nefret ettiği pislik kadar yalancı ve hain olduğu düşüncesine
istemsizce odaklanmıştı. Alabildiğine ciddi suratının ağzından hiçbir
kelam dökülmüyor, başka bir yöne çevrilen bakışlarının altından içten
içe sırıtmakta olan yaratığın, kendine karşı bir planı olduğunu
biliyordu. Sadece biliyordu.

"Belki de içeride bir yerlerde, benden ölümüne korkan bir paranoyak
vardır." dedi Mangifos, bu defa tüm bedeniyle Ernesto\'nun bulunduğu
yana dönerek.

Oynadığı oyundan emin bir basınç ile postallarını toprağa gömdü.
Görüntüde bulunan sıkılmış yumruk bir tehdit belirtmiyor, fiziksel
tahrip anlamına gelmiyordu. Bedenini paylaştığı, ten rengi algısı
anormal yaratığın suratında belirmeye başlamış deliliği önceden fark
edebilmişti. Bu nedenle, geçmişte hangi baskılar ile bu genç adamın
benliğinin veya benliğinin belirginleşememiş bir parçasının, okyanus
tabanında tutulmaya çabalandığını biliyordu. Anılar içerisinde gelip
giderken sadece ve sadece kendi aklının klişelerine maruz kalmasına boş
yere izin vermemişti. Yine de belirgin bir sonuç elde edemeyişi akabinde
hissettiği derin başarısızlık, bir zamanlar hangi noktada bu genç insan
ile aynı yoldan geçmiş olduğunu hatırlatıyordu kendine.

Bildiği bir şey, paniklemek için çok fazla sır sakladığı ve iradeyi
manipüle edip kontrolsüzleştirebilecek lükse sahip olmadığıydı. Bu
yüzden, daha önce uyardığı bu adamın şimdi hangi manyaklık dahilinde
kendi potansiyelini harcamaktan yana duracağını umursamıyordu. Tek
ihtiyacı olan şey, konak içinde konak sağlayabilmekti.

Bu nedenle sıktı yumruğunu.

"Elbette, orjinal kişiliğini korumak için çaba harcaman doğru bir yol.
Fakat sadece duyguların değil, anıların da değişime uğramak zorundaydı
sen sindirmeye çalışırken onca tecrübe ve bilgiyi."

Kendisiyle aynı pozisyonda, başını yere eğmiş bekliyordu Ernesto. Güneş
kaybolup gitmiş, sert bir rüzgar tepeye hakim olmuştu. Rüzgarın geldiği
yönden taşıdığı pas, burun deliklerinden giriş dahi yapmıştı.

"Belki de seni sadece sindirip yok etmeliydim. Sadece huzura kavuşmanı
sağlayıp-"

Mangifos\'un sözünü kesen sert rüzgar, beraberinde getirdiği pas
parçacıklarıyla birlikte üzerine esmişti. Vücudunun köşelerinde oluşmuş
derin kesikler, bu rüzgarın hangi amaç ve hangi kaynak ile
gönderildiğini özetliyordu. Profesyonelce yavaşlattığı zaman dahi, derin
kesikleri engelleyememişti. Anlaşılan, eskisi kadar çevik ve duyarlı
değildi. Başkalarının dünyalarıyla harmanlanmış devasa bir havuzun
ortasında, kendine miras kalmış ufak bir adanın üzerinde fazla uzun
kaldığını kabul ediyordu. Kızıl parçacıkların arasından derin bir
kararlılık ile dosdoğru üzerine çullanmakta olan, askıda kalmış o
gözlerin eskiden neyin bir parçası olduğunu merak etmekten kendini
alıkoyamıyordu. Her yanından delilik fışkıran o gülümseyen suratın nasıl
bir potansiyele sahip olduğuna açıkça şahit olmuştu defalarca kez.
Yaptığı provokasyonu başarılı buluyordu.

Bedeninde oluşmuş kesiklerden ayrılan parçalar, geçip giden hava akımına
kapılmış uzaklaşıyorlardı. Sanal bedeni için daha fazla üzülemeyecek
olmasını, hava akımı ardından fırlamış kontrolsüz varlığın bu kavgacı
tavrına verdiği gülümseyen tepki ile tamamlamıştı. Askıya alınmış
zamanın ve bıçak kadar keskin pas dolu havanın içerisinde, bir duvara
yaslanıyormuş gibi geriye attı kendini ve zamana hediye etti
bütünlüğünü.

İvmelenmekte olan zamanın akış hızı, bilinci açık olabilecek kadar
farkındalık sahibi olana hizmet ediyordu açıkça. Mangifos yavaşça
havalanırken, kendine yaklaşmakta ve muhtemelen fazlasıyla kör olan
garip yaratık, Mangifos\'un uzattığı pençelerin ucuna takılmak ve
akıntıdan bir av olarak çıkmak üzereydi. Çok geçmeden, Ernesto\'nun
yakası, Mangifos\'un pençelerinin arasında bir araç halini almıştı.
Üniformayı yakalayan Mangifos, fırsattan acil istifade edip, önce
kendini geriye çekti ve hemen ardından sol yanından çevirdi bedenini,
Ernesto\'nun aklından geriye kalan halt ile birlikte.

Biraz ötesinde kalan kaya parçasının hedef tahtası işlevi göreceği
belliydi. Ernesto\'nun bedenini, dev kaya parçasına fırlattıktan sonra,
normale dönen zaman ile ivmelenmiş olan bedeninin hızını kesebilmek için
postallarını toprağa geçirdi ve biraz sürüklenip çimlerin hayatlarına
son verdikten sonra durmayı başardı. Bu sırada Ernesto\'nun yarattığı
sert rüzgarın bitiş çizgisi, Ernesto\'nun kendisi olmuştu.

"Ya da fazlasıyla hatalıyım ve tek çarem olan senden daha iyi bir ortak
bulamazdım. Belki biraz daha güçlü bir hafızası olan biri dışında."

Kulak asmadığından olmasa da, biraz önce kendi kazdığı kuyuya düşmüş
olmanın bilinciyle az önceki garip halinden uzaklaşmış, kendi kendini
manipüle etmiş olmanın hüznü ile vücudunu, sırtı ile çatlattığı kaya
parçasından ayırmıştı. Sırtını dik tutup ellerini beline koyduktan
sonra, gerçekten buna ihtiyacı olup olmadığıyla ilgili kendine ufak
şakalar yaparken gerildi. Buruşmuş ve yırtılmaya yüz tutmuş üniformasını
düzeltti ve gözlerini Mangifos\'a dikip sırtını yeniden kaya parçasına
yasladı.

"Haklısın, hatırlamak işime gelmiyor olabilir. O halde cevapla! - Nesin
sen?"

Hafıza tazelemeye dünden razı olan kara-kızıl yaratık, Clementi\'nin
daha şimdi düzelttiği yakayı yakalamak üzere yaklaştı. Sol pençesini
uzatırken duraklayıp havadaki pası yeniden kokladı. Üniformayı kavrayıp
kendine çektikten sonra, Ernesto\'nun suratına dahi bakmadan, bütün
ağırlığını Mangifos\'a emanet etmiş olan genç adamı ileri fırlattı.

Tahtaları çürümüş, paslı demirleri üzerinde zar zor dayanmakta olan
bankın, Ernesto\'nun bir anda üzerine çöken ağırlığını kaldırmış olması
bir mucizeydi. Kızıl şehrin göbeğinde, ağaçsız bir park alanında,
gökdelen manzarasını seyredalmış buldu kendini. Biraz ötesinde Mangifos,
tüm heybetiyle bekliyor, aynı manzarayı izliyordu. Gönlünden kopmuş bir
sanat eserinin, tüm sınıf ve gereksizlikleriyle topluma hediye
edilmesini hayran hayran izliyormuş gibi. Sadist bir çeşit ego
eşliğinde. Lakin kollarını bankın iki yanına uzatmış, yarı baygın
uzanmış olan Ernesto, sanatçının bu çalışmasına gereken değeri
veremiyordu.

Şehrin göbeğinden gelen kıyamet arifesinden bir parça gürültü, bariz bir
yıkımın habercisi olmuştu. Pek uzakta olmayan, betimleme israfına yol
açabilecek kadar değersiz ve anlamsız bir gökdelen, paslanmış çehresini
bile çürütmeyi başarmıştı. Bir noktada oluşmuş ufak bir kopma,
zincirleme reaksiyonu devreye sokarak, dev yapının olduğu yere çökmesine
neden olmuştu. Bina çökerken bile bir toz bulutunun yerine bir pas
bulutu yükselmişti derinlerden. Pek yeni sayılamayacak bu yıkıntının
kokusunu içine çekmekte olan Mangifos, ardında kalan Ernesto\'ya bir
açıklama borçlu olduğunu hissetmiyordu.

"Onu yok etmen imkansız." dedi Clementi.

Mangifos\'un dikkatini çekmeyi başaran bu ani söylem, yaratığın arkasına
dönmesini sağlamıştı.

"Neyi?" diye sordu.

"Onu. O kolyeyi."

Cılız sesi, bu bedenin daha uzun dayanamayacağından haberdardı; uyarı
vermeye başlamıştı. Bir hayli eğlenmiş görünen Mangifos ise alaylı
tavırla, bu aklını kaçırmış aptalın kurduğu komik cümleleri dinliyor
olduğu için neredeyse kendini suçlayacak konumdaydı.

"Nereden biliyorsun?" diye sordu Mangifos, hafifçe gülümserken.

Bedenini hareket ettirmekten aciz kalan Ernesto, konuşmak için ağzını
açtığında havanın ağırlığını oluşturan parçacıkları içine çekip rahatsız
oldu. Aldığı nefesi hızla dışarı verdikten sonra, acı surat ifadesiyle
iki kez öksürdü ve baygın bakışlarını yeniden Mangifos\'un yanına
çevirdi.

"Aynı havuzdan besleniyoruz."

Kayıplara karışmakta olan bu iki ayaklının yanına çömeldi ve pençesiyle
çenesinden tutup, kafasını sağa ve sola çevirip inceledi.

"Ne olduğumu merak ediyordun, değil mi?"

Sorusuna sağlıklı bir cevap alamamış olmasına aldırmamıştı. Zira
Ernesto\'nun dinlediğini, elinde kalmış olan son işlevin dinlemek
olduğunu biliyordu.

"Aynı okyanusta yüzüyor, aynı havuzdan yiyor olmamız, ortak problemlere
sahip olduğumuz anlamına geliyor. Fakat sen, kendini kontrol altına
alamıyorsun. Bu kadar başarılı ilerlemiş olmana rağmen!"

Yeniden ayağa kalkıp inşa ettiği iki farklı yaratık arasında kalmışlığın
psikolojisini yenmeye ve paslanarak yıkılacak başka başka binalar
dikmeye ihtiyacı olduğunu kendine hatırlattı. Bu akşam yemeği ardından
ayağa kalkıp radarın altından ilerleyerek amacına ulaşabileceği
fantezisi eşliğinde, kendini daha da ileri fırlatabilecek kuvveti elde
ediyordu. Pençelerini belinin arkasına götürdü ve sol pençesiyle, sağ
pençesinin bileğini kavradı.

"Hasatçılar, Ernesto Clementi! Hasatçılar!" dedi kendisini izleyen bir
çift gözü, ciddiyetin doruklarından izlerken.

Göz kapaklarını güç bela açmış olan Ernesto, duyduğunu anımsar gibiydi.
Yine de emin olamıyordu, neyi hatırlayıp neyi unuttuğundan. Canlılık
hissedemeyecek kadar uyuşmuş olan aklı, böyle bir duruma vereceği tepki
için ne harcaması gerektiğinden emin değildi. Bu nedenle, basitçe
dinlemeye devam etti.

"İstila etmeye, direnişi kırmaya, kitlesel manipülasyona ve en önemlisi
de, canlı dokuda saklanan bilgiyi hasat edip depolamaya programlanmış
birer makine: Organik Teknoloji!"

Yaptığı tanımlamadan gurur ile bahsetmediği açıkça belli olan yaratık,
arkasını dönüp parkın şehre bakan yanına ilerlemeye başladı. Çökmek
üzere olan diğer binaları ve binaların altında kalan onca yaşanmışlığın
nasıl yitip gittiğini izlerken bir yandan da anlatmaya devam ediyordu.

"Biyoteknolojik silah olarak üretilemez kimse; silaha
dönüştürülebilirler ancak. İşkencenin fiziksel boyutu, sinir sisteminin
verdiği bir tepkiden ibaret."

"Adın ne?"

Ardından gelen bu soru karşısında tüm ciddiyetini, şaşkınlığın sert
sularına bıraktı ve gözbebekleri küçülürken ne hissettiğini yeniden
hatırladı. Binalardan birkaçı daha çökerken hiçbir şey duyulmuyor,
çağrışım üzerine yapılan çağrışımlar sayesinde varmak istemediği bir
noktada buluyordu kendini. Şimdiye kadar anı-mekanlar arasında geçiş
yapmamış olmasının nedenini delice merak ediyordu. Hem de deli gibi.

"Karyyt."

Dudaklarından dökülen harf parçaları, duygularını manipüle etmeye
yetiyordu. Farkındalık ile doğmuş olmanın laneti de buradan
kaynaklanıyordu; istemsiz olarak algılayabilmek ve istemsizce mantık
yürütebilmek. Mantıktan mantık ile bahsederken, konudan uzaklaşabilecek
kadar mantıklı olmak ve en nihayetinde, mantığın ne kadar mantıksız
olduğunu görüp intihar etmek.

"Karyyt Mangifos."

Lakin bu sahnenin sonunu iyi biliyordu kendisi. İrrasyonel düşünceleri
bünyeye boca etmişliği ve düşünceleri bir silah olarak kullanmışlığı
olmuştu. Bu yüzden pençelerini alabildiğince açtı ve omurgasından gelen
elektrik sinyallerini aklına siper ederek arkasını döndü.

Küçük gözbebekleri, düşünemeyişin en başarılı göstergesi olmuştu,
Ernesto\'nun gözlerinde. Adeta parlayan bir yıldız, bir nefret timsali.
Bir amaç belirten ve kendine bir yol çizmiş. Anlamsız bütün
aforizmalardan sıyrılmış ve dünyevi kaygılarla edebiyat taslamanın
samimiyetsizliğinden uzak. İçgüdüsel.

Ernesto\'nun sol pençesi, Karyyt\'in göğüs kafesinin altından giriş
yapmış ve kalbinin bulunması gereken bir boşluğa uzanmıştı. Karyyt\'in
ciddiyeti ayyuka çıkmış, tehditkar bakışları geri gelmiş ve yok olup
gitmenin karanlığa gömdüğü son yudum ruh; Ernesto\'nun gayriciddi
gülümsemesi, dik bakışları ve bir rakibi sindiriyor olmasının tanıdığı
sınırsızlıklar ile karşı karşıya kalmıştı. Yaratığın gözleri kapanırken,
kolunu bedenin içinden çıkardı. Yere yığılan bedenin üzerinden atlayıp
surat ifadesinde hiçbir revizyona gitmeden yıkılmakta olan şehrin
kalbinden yükselen pas bulutlarının içine yürümeye başladı.

Önce bir kalp atışı duydu. Önceki hayatı kadar derinden ve önemsiz
gelmiyordu kulağa. Bu dipsiz karanlığın içinde artık her şeyi
hissedebiliyor, ayaklarının yere bastığını biliyordu. Pençesiyle sağ
yanını yokladı; bir çeşit duvar yükseliyordu hemen bitişiğinde.
Pençesini duvara çarptığında yarattığı yankının kulaklarına verdiği acı,
gerçekten canını yakıyordu. Fakat canının yanması, hele de bu denli
gerçekçi bir derinlikten hisseder iken: Tarif edilebilir değildi.

Daha önce içinde kaybolup gittiği o sessiz, o çıkıştan yoksun boşluğun
içinde değil, bariz bir karanlığın ortasında bekliyordu. Mutluluktan
uzak bir gelecekte yaşıyor olmasına rağmen, ucundan köşesinden
tutabildiği mutluluğu bir kenara fırlattı ve sadece kendinden ibaret
olduğu için gülümsedi, kime veya nereye gülümsediğini bilmeden.
Pençesini yumruk yapıp biraz önce ses çıkardığı duvara indirdi. Bu
tanıdık yankıyı ilk duyduğu vakit çektiği acının hiçbir anlamı
kalmamıştı böylece. Kulaklarını kullanmaya devam ederken, ufak
rahatsızlıklardan fazlasına dönüşmüyordu bu döngüler.

Temiz havanın kokusunu alabiliyordu. Ne kadar uzakta olduğunun hiçbir
önemi yoktu. Zira bu duvarları ve ardından yükselen devasa yapıları
parçalamak, yerle bir etmek hiç de zor gelmeyecekti. Lakin bu darlığa,
bu karanlığa, bu sessizliğe dayanmaktan istifa etti bir anda. Nereye
yöneldiğini bilmeden, atmosferi soluyabildiğini düşündüğü tarafa koşmaya
başladı. Ayağı takılsa, düşse; yolunu kaybetse, pes edecek gibi görünse
de kendine\... Umuda bu kadar inandığını hatırlamıyordu, ne kendi
hayatında ne de kendine ait olmayan binlerce başka hayatın içinde.

Ancak uzak bir noktada, bir anda ufak deliklerden giren ve bulunduğu
koridorun karanlığını delip geçen ışığın, önceki girdaba inatla yol
gösterici rolü üstlenmesi umut verici görünmüştü. Bir kapı, en azından
çürümüş bir duvar: Sadece dosdoğru üzerine koştuğu bir açıklık. Bir
çıkış. - ve sadece dış dünya değil, dünyanın üzerinde birkaç yozlaşmış
ve birkaç psikopat. Dostlar ve insanlar\...

Alabildiğine açtığı gözlerini ışıktan korumak gibi bir niyeti olmadan
sağ omzunu hazırladı, bir yandan son hızda açıklığa doğrulmuşken. Omzu
üzerinden kapıya yüklenmiş, kolunu kendine siper etmiş ve diğer
pençesini, herhangi bir ihtimale karşı hazırlamış bir halde. Taş
duvarların çevrelediği bir koridorun sonunda çürük demir bir kapının
bulunmasının ne kadar anlamlı olabileceğini tartışmaya gerek yoktu.

Parçalayarak açtığı kapının ardından, batmakta olan güneşin dahi gözleri
yakması gerekirken; arkasında ne tür bir yapı bırakmış olduğuna dahi
bakmayan bu adamın dünyası, soluk gün ışığının derdine düşebilecek kadar
geniş değildi. Dışarıda olduğunu ve gerçekten dışarıda olduğunu çok iyi
biliyordu. Karyyt\'in en zayıf anını yakalamayı başarmış ve bir anlık
toparladığı kuvveti ile belki de en azılı düşmanlarından birini
sindirebilmişti. Lakin olmaması gereken bir uzaklıkta, unutulmuş bir
diyarda kendini buluvermesinden daha zorlayıcı bir faktöre rastgelmişse,
o da temiz hava beklerken elde ettiği pas kokusu olmuştu.

Bileklerine lehimlenmiş pençeleri, üniforması ve postalları yerli
yerindeydi. Mavi üniformanın üzerinde, isminin yazması gereken yerde
söküp atıldığı belli olan bir yırtık mevcuttu. Orjinal ten rengini
koruyabilmişti, ancak akıl sağlığı için aynı şeyi söyleyebilmesi mümkün
olmayacaktı. Önünde bulunan demir korkuluklara verdi tüm ağırlığını ve
kafasını yere eğip gözlerini tekrar tekrar açıp kapattı. Bir süre bu
halde bekledi. Başını yeniden kaldırıp batmakta olan güneşi ve
bulutların soğurduğu ışığını izledi. Günbatımında kızıla boyanması
kanunen gerekli bulunan gökyüzü, pas dolu bulutların arasında daha
belirgin bir kırmızı renge kavuşuyordu. Ellerini dayadığı demirler bile
kir, pas içindeydi. Bu uçsuz bucaksız çölün ortasında, bulunduğu tümseğe
ulaşılan merdivenlerin bittiği yerde başlayan dört şeritli bir otobandan
fazlasını görmüyordu. Belki ufukta birkaç piramit.

Pençeleriyle sıkıca kavradığı demire yaslanırken başını iki kolunun
arasına aldı ve gülmeye başladı. Kahkahalar atmıyordu, fakat sağlıklı
bir gülümseme değildi içinden çıkanlar. Kısa bir süre bu halini
koruduktan sonra demirin üzerinde üst üste topladığı kollarını yastık
olarak kullanmaya başladı, bu mükemmel dünyanın mükemmel gününü
seyretmek için.

"Neye gülüyordun?" diye sordu Karyyt, ardında kalan turizm harikasının
paslı demir kapısından çıkarken.

"Espri anlayışına."