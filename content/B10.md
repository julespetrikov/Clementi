**Onuncu Bölüm**

Soğuktu, devasa hangar. Ne kadar karanlık olduğunu anlatabilecek
kelimeleri seçmek mümkün olmadığı gibi, leş kokusunu tasvir etmeye dili
varmazdı kimsenin. Neden kalkanların çekildiği, neden geminin karşılık
veremediği belli oluyordu. Geminin içinde mürettebat kalmış gibi
görünmüyordu zira. Hangarın orta yerinden akan sıvının belirli bir
kaynağı olmadığı gibi, geminin gövdesi dışındaki her şey eriyip bitmişti
çoktan. Fakat çalışır durumdaki konsollar, yanıp sönen ışıklar ve bir
şekilde zarar gördüğü için kendini sürekli açmaya çalışan sıkışmış
kapılar. Hepsi aylar önce olup bitmişti belli ki ve aylardır da
durumlarını koruyorlardı. Lakin anlaşılıyordu, birilerinin bu gemiye
ihtiyacı vardı. Aradıkları birilerinin.

Orduya ait aracı, hangarın açık kısmından içeri sokabilmiş ve dosdoğru
üçüncü kat balkonuna, bir ofisin -en azından eskiden ofis olarak
kullanılmış bir odanın- penceresinden içeri geçirip durdurmuşlardı. Ofis
içerisinde kalan, ana sisteme bağlı devasa paneller zarar görmemişti,
fakat büyükçe bir masayı paramparça etmişlerdi. Hiçbir şey paslı
görünmüyordu, sadece üst üste binmiş toz kütlelerinden oluşan
tepecikler, ne kadar uzun süredir düzenli bir hava akımının çöküşüne
maruz kaldıklarına işaret ediyordu. Bu süre zarfında hiçbir bilinçli
canlının bu odaya elini sürmediğine de.

Kapısı açık aracın içinde, alnında kanayan ufak bir yara, kemeri bağlı
şekilde bilinci kapalı yatıyordu Tara. Çarpmanın etkisiyle koltuğuna
yığılmış, yahut bilinçli bir biçimde doğrultulup yerleştirilmiş.
Suratından okunan acının altında bir kabus yatıyordu muhtemelen,
kimsenin öğrenmesini istemediği. Kasları istemsiz kasılıp gevşiyor, her
kasıntıda biraz daha içine çekiliyordu kabuslarının.

Göz kapaklarının altında şahit olduklarından korkup kaçmak için can atan
kız çocuğu sakince açtı kıpkırmızı gözlerini, hiçbir şey yaşamamış gibi
ve hissizlikten ağrıya bir anda giriş yapan kollarını kaldırıp uzandı
koltuğunun arkasına. Kendini biraz daha yukarı çekip hasar kontrolü
yaptı. Kemerini çözdükten sonra olabildiğince inlememeye çalışarak sol
ayağını aşağı sarkıtıp, çarptıkları masanın parçalarının kenara
itildiğini fark etti. Hemen ofisin dışına, kırık cam parçalarının ardına
çevirdi gözlerini; Ernesto'yu arıyorlardı.

Diğer ayağını aracın içinden çıkarmadan, koltuğunun kenarına uzandı
tüfeğini almak için. Tüfeğini sol eliyle destekledi ve omurgasını gerip
biraz önceki kabusların sıcaklığından arındırdı zihnini. Görüntüsü henüz
bulanık iken ayağa kaldırdı kendini, bacaklarına karşı en ufak bir acıma
duygusu beslemeyen kadın ve ivmelenen adımlarla ofisin zorla açılmış
kapısına yöneldi. Tüfeğiyle nişan alması dahi lüzumsuz idi. Balkonun iki
tarafında da hiçbir şey bulunmuyordu. Ne bir ceset, ne bir kan damlası;
toz ve daha fazla toz.

Balkon korkuluklarına yanaştığında, hangarın içinden gezegenin üzerine
akıtılan, sesi içine hapseden devasa şelaleyi gördü. Bakmaması
gerektiğini biliyordu, hele bu gözlerle. Baktığında pası
koklayabileceğinin farkındaydı. Bir defa daha görmüştü, genç kadın,
böyle bir hadisenin gerçekleştiğini. Sadece İfrit gemilerinden birinden
olacağını tahmin etmezdi. Elbette, diye düşündü, tek istihbaratlarının
Şaman olması bir şeyler anlatabilmeliydi kendisine. En azından
planlarının bir kısmını tamamlayabilmişlerdi böylece.

"Bu da bir şey." dedi Tara, sonsuzluktan maddeye akan şeffaf çürümeyi
izlerken.

Balkonun diğer yanından gelen metal sürüklenme sesi, tetik parmağını
tüfeğin kenarına sürtmekte olan rahibenin dikkatini çekmişti hemen. Ne
adım atıyor, ne titriyordu genç kadın; sürüklenmenin bir çekiç
darbesiyle duruşunu ve çok geçmeden başa dönüşünü dinliyordu. O ana
kadar bu sesi duymadığına göre henüz başlamıştı, geniş olduğu sürüklenme
sesinden belli olan kapının harekete geçişi. Ne zaman hasar almıştı ise,
ancak kendine gelmeye çabalıyordu devasa gemi.

Sakin adımlarla yürümeye başlamışken, hangarın diğer yanını, karanlığa
gömülmüş tarafını süzüyordu gözleri. Hiçbir canlılık belirtisi olmadığı
gibi, paslanmaya bu kadar dayanıklı bir geminin ıssızlığı şüpheye
düşürüyordu kadını, içten içe. Daha önce ifritler ile karşılaşmıştı,
teknolojilerini tanımış, içlerinden sivrilmiş birini komutanı olarak
dahi kabul etmişti. Ancak merak ediyordu, bu pürüssüz, tekdüze renk
duvarların ardında yatan askeri dehayı ve merak ediyordu, nasıl oldu da
böyle bir bozguna uğrayabilmişti, bu devasa ordu?

Devamlı açılıp kapanan kapının kenarına geçip sırtını duvara verdiğinde,
aklında sadece geminin diğer ucunda kalan yaratığın kapladığı yer dönüp
dolaşıyordu. Galaksinin bir ucundan diğerine, bu yaratık yeterince acı
çektirmişti medeniyetlere. Şehirler yıkmış, milyarları katletmiş ve
geriye kalan bir grubu yanına alıp götürmüştü, kimsenin bilmediği
diyarlara. Genç kadın biliyordu ki, uğradığı son in ve birinin
hikayesinin bitip diğerinin başladığı yer de, Elora da, Lucian'ın
gazabından kendine düşen payı almıştı; kendi evi.

Lakin derdi bu değildi Tara'nın. Yuvasına dönen kapıyı sağ eliyle
yakalamış ve çok zorlanmadan koca kapının kapanmasını engellemişti.
Koridorun kulağına müzik olmuş bozuk sürgünün susmasıyla gelecek tepkiyi
bekliyordu ve eli tetikte bile değildi. Derin bir nefes alıp en ölümcül
maskesini geçirdi suratına ve hızla ardına dönüp kapı eşiğinden uzun,
geniş koridoru izledi. Bütün karanlık köşelerini, koca geçidin dörde
ayrıldığı ağza kadar inceledi. Bu defa parmağı, metal tetiği okşuyordu.

Hızlı adımlarla dört yol ağzına yürümeye başladı, gardını sağ omzundan
almış. Yolu üzerindeki kapalı kapıları umursamıyor, açık olanlara ise
sadece göz ucuyla bir bakış atıp, içinde ışık bulunmayanlarından gelecek
sesleri dinlemekle yetiniyordu. Hedefine odaklanıyordu, genç rahibe;
kendine biçilmiş kaftana.

Koridorların kesiştiği ağza ulaştığında, tüfeğini sağ bacağıyla
bütünleştirmiş, sakin ama korkutucu bakışlarla duvarları izlemeye
başladı. En ufak bir titreşim için tüm duyularını karartmış bir yaratık
idi. Gözbebekleri kaybolmaya başlamışken, almak istediği ilk kokuyu
çoktan işitmişti, tazı. Sağ yanında kalan ve sonu, büyükçe bir pencereye
ulaşan, çeşitli mühimmatın saklandığı kısa bir koridorun ucuna çevirdi
kafasını. Bir de kenarlarından kan kırmızısı damarların parladığı
bembeyaz gözlerini.

Depo odasından çıkan bu figür, kesinlikle Clementi değildi. Lakin
Clementi'nin varlığından haberdar olmadığını iddia etmek mümkün
olmayacaktı. Saklandığını iyi biliyordu bu bir garip karartının, Tara.
Bedenini tümüyle koridora çevirdi ve en küstah tonlaması ile kulağa kaba
gelen bir dilin tümcelerini dökmeye başladı dilinin ucundan.

"Hasatçı'nın hizmetkarı! Birlik adaletine sığın; canını bağışlayayım!"

Dilsiz figür, tüm heybeti ve tehditkar yavaşlıkta adımlarıyla, genç
kadının üzerine yürümeye başlamıştı. Çok geçmeden, karartının sol
uzuvundan hızla yerinden fırlayan bir çift bileylenmiş metali fark etti
Tara. Kendinden beklenmeyecek bir şeytani bir sırıtış belirdi suratında.
Tüfeğini yavaşça duvara yasladı ve hızlanmaya başlayan sessiz askerin
yaklaşmasını izlerken, boynunu kuvvetlice sol yana kırıp kaslarını
gevşetti.

Beyaz gözleri, yuvalarından taşan bir kızıl ile parlıyor, kollarındaki
damarlar belirgin ve parmak uçlarına kadar uzanmış; sıktığı yumrukları,
kaşınan dişlerini düşmanının eti için dudaklarından sıyırmış nefret dolu
suratı ve bastığı yerde çukur açan adımları eşliğinde, vahşet betimleyen
bir senfoni oluşturmuşlardı.

Zaman, ikisi için de fazlasıyla yavaştı. Herhangi bir canlıyı kolayca
komalık edebilecek hormon dengesizliği, bu iki vahşi için ne avantaj, ne
dezavantaj sağlıyordu bu vakitte. Tara, ışığın altında bile simsiyah
gördüğü bu askerin, dişine uygun bir rakip olduğunun bilincindeydi. Bu
gerçek, geminin dünyaya akıttı asit ile birlikte, kızıl gözlerine vuran
öfke için eşi benzeri görülmeyen bir katalizör olmuştu bile.

Neye benzediğini anlayamadığı, sadece sol koluna bağlı keskin aleti
görebildiği düşmanının, duvarda derin çatlaklar yaratacak adımlar atıp
üzerine atlamasıyla, dizleri üzerinde kayıp aralarına birkaç mesafe
koyması bir olmuştu Tara'nın. Kayarken parmaklarını sert yüzeye geçirip
pençe izleri bırakması da cabasıydı. Lakin bu sayede kendini çabuk
toparlayıp, ölümcül bir yumruğu askerin sağ gözüne indirebilmişti.

Kendine atılan yumruğu, boşta kalan eliyle yakalayan asker, rahibenin
kolunu bükerek, infaz edeceği pozisyona getirmişti kafasını. Kılıç
uzunluğundaki parlak metal yüzeyi, kadının boynuna savurdu, hiç zaman
kaybetmeden. Hala ne bir ses çıkarıyordu, ne de bir hırıltısı
işitilebiliyordu. Fakat üzerine yaklaşan kılıcın havayı delerken
yarattığı sürtünmeyi izleyebiliyordu Tara.

Kıvılcım tanelerini sayabiliyordu. İstemsizce kaldırdığı ayağı ile
boğazını hedef alan kesici aleti durdurdu. Ancak botunu delen keskin
metal yüzeyin, aşınıp ısınmış yanının tadına dayanmak zorunda kalmıştı
ayağının altı. Kıvılcımların köreltici olacağını düşündüğüne yemin
edebilirdi, öfkeden kudurmuşken mantık yürütmeye çabalayan aklının
içinde.

Vücudu ise karşı çıkıyordu, rahibenin. Ayağında yarık açan kılıcı
püskürtmeyi başardı ve sıradan bir asker olmadığını bildiği yaratığın
üzerinden atlayıp kolunu kurtararak şansını geri kazandı. Hiç beklemeden
askeri kaldırdığı gibi, koridorun diğer yanına, birkaç yüz metre öteye
fırlattı. Dişlerini o kadar sıkmıştı ki, diş etlerinin arasından ırmak
olmuş kan, taze ete susamış bir yırtıcının körelmiş tokluğunu
özetlemekteydi. Pek insani bir yanının kaldığını söylemek de mümkün
olamayacaktı nitekim.

Fırlattığı asker henüz yüzeyde çatlaklar açmamışken, düşmanının bu
hamleden hasarsız çıkacağını bilen Tara, botu arasından kesilmiş ayağını
yere basmakla kalmamış, öne eğilip pençe gibi kullandığı elleriyle bir
hayvan gibi koşmaya başlamıştı. Takla atarak gardını almaya çalışan
askeri havada yakalayan rahibe, yeniden askerin arkasına geçmeyi
başarmış, rakibinden önce ayaklarını yerin birkaç santimetre içine
geçirmiş ve sürüklenmeyi kesip fizik kurallarını altüst etmişti. Hiç
zaman kaybetmeden yaratığın kafasını duvara geçirdi, ardından üzerine
gelen son bir kılıç darbesinden daha kaçıp askeri yere yığdı.

Son hamlesi, kılıcın bütünleştiği kolu sağlam ayağıyla ezmesi ve hemen
ardından parmaklarını, askerin boynundan içeri sokması olmuştu.
Omurgasını parçalamıştı rakibinin. İsyan kokan bir çığlık atarak,
ifritin kafasını koparmış ve ait olduğu yere, cesedin yanına
yığılıvermişti, yumrukları üzerine.

Gözlerindeki kızıl parlaklık yavaş yavaş güneşi görmüş bir sokak lambası
gibi susmaya başlamışken, deli gibi nefes alıp veriyor olması kalbini
bir hayli yoruyordu. Kaslarında birikmiş asit, şimdiye kadar çoktan
öldürmüş olmalıydı genç kadını.

"Helk! Haydut'tan Helk'e, beni duyabiliyor musun?"

Acı dolu gözlerini bir an olsun yerden ayırmayan Tara, kendine ulaşmaya
çalışan sesi umursayacak gücü bulamıyordu. Zuladan taşan hasadın,
kendisini ve az önce öldürdüğü bu askeri etki ettiğini anlayabilmesi
biraz zaman almıştı.

"Helk! Cihazın parazitsiz geri dönüş yapabiliyor. Bu sana son çağrımız!
Eğer geminin içinde isen rapor ver!"

Pantolonunun dizine yakın sol cebindeki telsizden yükselmekteydi,
iletişim subayının sesi. Tanımadık bir isimdi belki, lakin önemli
geliyordu kulağına. Binlerce sesi aynı anda işiten beyni, yavaş yavaş
yeniden başlatmaktaydı sistemini. Önce ellerini geriye çekip sırtını
dikleştirdi, dizleri üzerinde ve aynı zamanda kafasını olabildiğince
geriye atıp tavanı, sorunsuz çalışan beyaz lambayı izledi. Bu sırada
kana bulanmış parmakları, telsizi cebinden çıkarmakla uğraşmaktaydı.

Birkaç zoraki deneme ardından yuvarlak, ufak ve parlak metal cismi
yaklaştırdı ağzının kenarına. Ağzını açıp kelam etmeye çalıştıysa da,
kendine kızacak kadar başarısız olmuştu. Gözlerini kapayıp başını öne
eğdi ve bir defa daha denedi konuşmayı.

"Hayd- Haydut."

"Helk! Yerini tespit edebiliyorum." dedi ses ve birkaç saniyelik bir
suskunluğun ardından devam etti;

"Dinle beni. Ne durumda olduğunu bilmiyorum, fakat biraz daha
gecikseydin, gemiye ateş açacaktık."

Gözleri faltaşı gibi açılmıştı genç kadının. Ölüm korkusundan değildi
ama dışarıda kalanların, kalkanları indirebildiklerinin habercisiydi,
Haydut'un atmosfere giriş yapması. Yine de sormak zorundaydı.

"Vladmir\... " dedi Tara, yutkunarak;

"Başardılar mı?"

İki damla gözyaşı, telsizin diğer ucundaki sesin suskunluğuyla birlikte,
genç kadının yanaklarından akıp gitmiş, yeniden bir eli üzerine
düşmesine neden olmuştu.

"Lütfen." dedi Tara, ses tonundaki acı, kilometrelerce öteden
hissedilebiliyordu.

"Evet, Tara. Kalkanlar indi. Seni orada bırakmayacağız. Mangifos, zulaya
ulaştığında hangar girişinde bir tahliye gemisi bekliyor ola-"

"Gerek duymayacağım." dedi genç rahibe, gözlerinden akan tuzu silip
ayağa kalkarken;

"Gemi bomboş. Burada hiçbir canlı yok."

Bir yandan, yanıbaşında uzanan kellesiz bedeni ve telsizi tutan elleri
arasında ırmak olmuş kan birikintilerini izliyordu. Manzaraya şahit
oldukça kaşlarını çatıyor, kasları kasılmaya başladıkça gözlerinde
beliren nefret derinleşiyordu. Kurtulamayacaktı bu etkiden, bir defa
ettiği yeminden, erkek kardeşine duyduğu sevgi ve öfkeden.

"Burada canlı kimse kalmadı."

Hızlı duygu değişimlerine aşina değildi bünyesi. Bunun olabileceğini
defalarca okumuş, direnç gösteren bedenlerin nasıl deliliğe itildiğini
ve hasatçıların nereden geldiğini çokça işitmişti. Kendine öğretilen her
şeyin ne kadar anlamsız olduğunu kesin bir dille iddia edebilirdi genç
kadın artık. Daha da önemlisi, adanmış bir aklın ne kadar vurdumduymaz
olabileceğinin tadına varmıştı.

"Tara!"

Duymuyordu, kendine hiçbir şey ifade etmeyen emir-komuta zincirinin
ürünlerini. Ölçülmüş, biçilmiş bu planın bir işe yaramayacağının
bilincindeydi. Biliyordu, Şaman'ın dikkatleri bu gezegene çekerek kendi
halkını kurtarmaya çalıştığını ve ortak düşmanlara indireceğine söz
verdiği bu planı asla ciddiye almadığını, daha doğrusu bürokrat takımını
kandırmak için öne sürdüğünü. Ne Mangifos, ne Şaman, ne de Alessa hiçbir
fikirleri olmadan bu noktaya gelip de her şeyi oluruna bırakamazlardı
ya!

"Bu bir tuzak." dedi Tara, bomboş gözleriyle koridorun karanlık yanını
izlerken;

"Bize bir saat verin."

"Helk! Beni dinl-"

Rasyonal yanını hayatta tutmak için çabalayan bedeni, istemsizce,
telsizi parmakları arasında ufak parçalara ayırarak susturmuştu anlamsız
sesi. Yorgunluktan ölen göz kapaklarını indirdi ve ıslattığı gözlerinden
çıkan tatlı acının rahatlığı ile düşünmeye devam etti. Ancak mantıklı
kalabildiği sürece askıda tutabilecekti delirmeye başlayan aklını.

Bu gemi, anlatıldığı gibi, Angelus inşası değildi. Bu ortamı yaratacak
donanıma sahip olmamalıydı, silahlaştırılmış olmas bir yanda dursun. O,
burada, bu halde ise aşağıda kalanların ne acılar çektiğini hayal etmek
pek güç gelmiyordu Tara'ya. Fakat bir soru vardı ki, şu ana kadar
öğütlenen hiyerarşinin emirlerine azade yaşarken ortaya atmaktan
çekindiği: Aklından geçenlerin bunlar olması mı daha korkunçtu, yoksa
bütün bu olan biten sırasında bunları düşünecek vaktin kendine tanınmış
olmaması; manipüle edilmiş olması mı?

"Zula."

O an kavrayabilmişti neden aklını kaçırmanın kıyısından döndüğünü.
Yıllar evvel kıl payı kurtuldukları soykırımın ana maddesi, bu zula ile
aynı rahmi paylaşmıştı.

"*Saf nefretle doldurduğun çocuklara ne hesap vereceksin? Peki onların
hesabını kim soracak sana!*"

Farkındaydı. Bu saatten sonra geri dönemeyecekti, genç rahibe. Güç bela
ayağa kaldırdı kendini ve yarısı kesik botunun rahatsızlığına
aldırmadan, duvarlara tutunarak yürümeye başladı koridor boyunca. Birkaç
zoraki adım ardından, sağ elini duvardan çekip karnına götürdü ve
sıkmaya başladı aç midesini.

Hatırlayabiliyordu, hayal meyal: Açtı! En son yediği yemeğin kokusu
burnuna geliyor olsa da çıkaramıyordu ismini. Belki sıcacık bir çorba,
belki bir parça ekmek idi. Odaklanmaya çalıştıkça midesi sırtına
yapışıyor, kafasının bir köşesinden bağıran bir başka kendisi,
matarasını yanına almadığı için küfürler ediyordu suratına dik dik
bakarak.

"*Elora yeniden düşecek! Alessa'nın umrunda bile olmadı, anlıyor musun?
O, annesi gibi değil! Savaşmaktan başka çaremiz yok, Tara!*"

Daha ne kadar yürümesi gerekiyordu, zavallının? Halsizliğe şiirler
adayan suratını kaldırıp baktı, devasa kapının önüne vuran ışığa. Geniş
koridorun orta yerinde aydınlık bir havuz yaratmış huzmenin bir ucunda,
bir çift bot ve botları takiben dizleri üzerine kapaklanmış bir adam.
Bir şeyler fısıldıyor kendi kendine.

Artık her şeyi bulanık görmeye başlamış rahibe, göz kapaklarını hızlıca
açıp kapatarak görmeye çalışıyordu bu figürde temsil edilen aklı.
Yavaşça doğrulup derin bir nefes aldığında ise, içinde bulundukları
koridorun cesetlerle dolu olduğunu fark edebilmişti en nihayetinde.

"Kim var kafanın içinde?" diye sordu Tara, dünyadaki son nefesinden bir
parça koparıp;

"Orada sadece Mangifos yok, değil mi, Clementi?"

Tara'nın sesiyle irkilen canavar, pençeleriyle saçlarını ovalamayı
bırakıp aydınlık yana çevirdi kafasını, kadının suratına bakmadan.

"Milyarlarcası." dedi adam;

"Hiç susmadılar ki. Bir ağızdan. Beni buraya kadar sessizce sürükleyip
bıraktılar. Her yanlarından öfke kusuyorlar. Ağızlarını her
açtıklarında, kana susamış vahşet akıyor."

Sessizce dizleri üzerine çöktü, genç kadın. Bitap. Ceset kokularına
alışmış burnu bir an olsun tıkanmamıştı, son ayrışmaya kadar topluyordu
parçacıkları. Eli istemsizce midesini bıraktı ve kafasını kavrayıp yere
eğilip kalktı birkaç defa. Düşünmek, bir yandan da olan biteni işlemeye
devam etmek, hiç bu kadar yorucu gelmemişti.

"*Onlar bir avuç yetim! Bırak da hayatta kalsınlar! Ellerine silah verme
onların! Onlar benim çocuklarım! Ben büyüttüm onları!*"

"Biliyor." dedi Minei, tehdit edilmiş bir hayvan gibi pustuğu gölgenin
içinden çıkıp Mangifos'a işaret ederek.

Başını son bir defa eğip hiddetli gözlerini Ernesto'nun bulunduğu yana
dikti Tara. Bir şeyler duymuş olacaktı ki, artık ayağa kalkmıştı
yaratık, bakışlarını kaçırmaya devam ediyordu. Yaratığın içinden
geçenleri anlayabiliyordu, genç kadın. Çektiği onca acıya rağmen, derin
nefesler alıp iletişim kurabilecek şekle sokuyordu parçalanmakta olan
aklını.

"Ne duydun, Clementi?" diye sordu Tara;

"Kim o!"

Minei'den uzak, duvara sırtını dayamış Mangifos'un vurdumduymaz
heybetine bir bakış atan Ernesto, sakince gözlerini yere çevirip kendini
toparlamaya çalıştı. Başarısız olması gerekiyordu elbette, Mangifos'tan
daha derinlerden yüzeye vuran bir başkası vardı içinde, Minei'den dahi
daha karanlık ve şaibeli. Öyle ki, bir ayağını, diğerinin önüne zoraki
atıyordu artık. Sesler, gerçekten çevrelememiş olsalar da dünyasını;
hareket etmesini güçleştiriyor, görünmez bariyerler inşa ediyorlardı
hedeflerinden uzak her milimetre başına.

Güç bela, Tara'nın önünde, dizlerinin üzerine attı kendini. Genç kadın
bir an olsun ayırmamıştı gözlerini yaratığın hareketlerinden.
Clementi'den geriye kalan insanlık da samimiyetin bu acımasız yanına
güvenmekteydi. Bu istisnasız dürüstlük, bu cevap arayan surat. Sağ
pençesiyle rahibenin yanağını kavradı, izinsiz kontrol ettiği bedeni
mahal verdiğince nazik. Yavaşça genç kadının yüzünü kaldırıp kafasını
yaklaştırdı, gözlerinin içine bakmaktan -bu defa- çekinmeden.

"Neden buradasın, Tara?" diye sordu Clementi;

"Niye bunca zahmet?"

"Bu konuşmadan yapılabilecek bir çıkarım yok, Clementi!" diye bağırdı
Minei, öfke kusan kan kırmızısı gözleri aydınlatıyordu yaratığın batık
dünyasını;

"Lucian geminin diğer ucunda! Yıllarını mahveden adamla aynı gemidesin!
Bunun düşünecek bir tarafı yok!"

Masumiyetine aldandığı gölgenin bağırışlarına aldırış etmeden, genç
kadından gelecek cevabı sabırla beklemeye devam ediyordu Ernesto.
Mangifos'un sessizliği, hatta o an ki erdemliliğine duyduğu hayranlığı
dahi rahatsız etmiyordu kendisini. Senelerdir tanıdığı bu kadından
gelecek en ufak bir canlılık belirtisine ihtiyacı vardı o an için.

"Sen bir yemsin." dedi Tara.

Bir elini, yanağına dokunan pençenin üzerine koyup sıkı sıkıya
kavramıştı pençeyi, rahibe. Gözlerinin içinde, yaratığın suratından
okuyabildiği, görebilmeye duyduğu özlemle arayıp bulduğu insan
parçacıkları parlıyorlardı. Yaratığı ürkütmeye yetmişti bu görüntü ve
ardından elmacık kemiğinde hissettiği bir damla yaş.

Mangifos, Alessa, Lucian. Daha kimler bekliyordu. Hatırlayamadı kaç kişi
vardı. Alaik. Beren. Marcus. Merfr neredeydi? Ne yapmaya çalışıyordu, bu
zavallı kadın?

"Kapa çeneni!" diye bağırdı Minei.

Saçları karanlığın içinde dans ederken, göz yuvalarından fışkıran
alevlerin ışığını yutuyor; dudakları arasından sivrilen testere gibi
dişler, materyal dünyayı parçalarına ayırmak üzere ileri sürülmüş kafası
ve devasa pençeleri arasında hızla Tara'nın bulunduğu yana uçuyorlardı.

Fakat Clementi'nin hala müttefikleri bulunuyordu. Omzuyla Minei'yi
duvara yapıştıran Mangifos, çok zaman kaybetmeden sol yumruğunu kadının
suratına indirmek için savurdu. Ancak kendini hızla toparlayan Minei,
duvarda açtığı derin çukurdan destek alarak, iki ayağıyla birden
tekmeledi hayaleti, koridorin diğer yanındaki odanın içine.

Takla atıp ayaklarını geriye alan Mangifos, sürüklenerek durdurdu
kendini ve hareket etmeyen düşmanını izlemeye başladı.

"Seni hatırlıyorum, Unela. Hem de çok iyi hatırlıyorum."

"Hiçbir halt bildiğin yok, Karyyt. Kapa çeneni ve hasatçıyı sömürmeme
yardım et!"

Mangifos. Eski bir asker, bir özgürlük savaşçısı; galaksinin bir
yanından, diğer yanına. Yanında taşıdığı hüsran dolu bavulun daha kaç
dünyayı yıkacağını kestirememişti, sürüklenirken. Doğrulup kapının diğer
yanında kalan nefret dolu yaratığa çatık kaşlarıyla meydan okuyordu.

"Kim olduğumu biliyorum."

Ernesto ve Karyyt'in ağızlarından aynı anda dökülmüştü bu cümle. Lakin
Tara'nın acı dolu, içten gülümsemesi, Minei'nin öfkeden çıldırması için
testiden taşan son su akıntısı olup çıkmıştı.

Yine duvardan destek alarak kendini ileri fırlatan canavar, pençelerini
savuşturan Karyyt'in elleri arasında bulu verdi yakasını. Çıplak elle
dövüşmeyi iyi bilen ifrit, kadını odanın bir duvarından diğerine
vuruyor, bu sırada üzerine savrulan uzun pençelerin verecekleri hasardan
kaçınmaya çabalıyordu. Kısa süre sonra mesafesini korumak adına bir defa
daha fırlattı Minei'nin dönüştüğü öfke patlamasını, bir başka duvara ve
gardını alıp karnını sıktı.

"Daha fazlasını bilmelisin, Ernesto." dedi Tara, elleri arasındaki
pençeyi karnına götürerek;

"Başka şansın yok."

Artık konuşmaya mecali kalmamış kadının, gerçekleşmesini istediği ölüm
fermanının farkındaydı. Nedenini anlayabiliyor, fakat karşılaşacağı
anılar arasında ne bulacağını bilemiyordu. Hepsi bir yana, gönlü el
vermiyordu. Yapamazdı. Kestiremediği uzun bu zaman zarfı sonunda,
kendisine yakın bulabildiği başka hiçbir canlı kalmayacaktı. Ne kendisi
olabilecekti bir daha, ne de bir daha suratına baktığında
tanıyabilecekti bu dostane yüzü. Kalan son dostane suratı.

"Hayır." dedi Clementi, bu defa boşta kalan pençesiyle Tara'nın diğer
yanağını yakalayıp.

İki hayalet, yan odada birbirlerinin boğazlarını kesmeye çalışırken,
midesini tuttuğu elini bu defa yaratığın yanağına götürdü, dili tutulmuş
zavallı kadın. Gülümsemesini bir an bile kesmeden gözlerini yavaşça
kapatıp, boğulmaya başlayan kulaklarında çınlayan 'hayır' itirazlarını
bir kenara itmiş, bekliyordu.

"Kokabiel!"

Suratına doğrultulmuş iki keskin pençeyi, kanayan elleri arasında
püskürtmeye çalışan Mangifos'un bağırışı, Clementi'nin küçülen göz
bebeklerini tetiklemişti. Hiç düşünmeden pençesini, rahibenin karnından
içeri daldırdı ve üzerine akan kanın içine gömülü anıları okumaya
başladı, sinyal sesi gitgide yükselirken.

Gemiyi batırmıştı aklı. Geminin içinde, yerde, umursadığı bir insanın
bedeni önünde diz çöktüğünü. Bir kenarda, tozlu kitaplar oluvermişti,
gözlerinin önünde, bu gereksiz bilgiler. Çok kalabalıktı burası. Devasa
bir kitaplık, bir ibadethane. Kitapların arasındaki figürler o kadar
hızlı hareket ediyorlardı ki, herhangi birine odaklanmaya dahi
çalışmıyordu. Umursaması gereken görüntü bu değildi.

Sessizlik yavaşça bozulmaya başlıyor, renklenmekte olan iki silüetin
ağızlarından dökülenler yaklaşıyordu kulaklarına. Silüetlerin tartıştığı
yöne her adım atışı, birkaç insan adımına denk geliyordu neredeyse.
Fakat hala suratlarını görememekteydi. Suratlarını hatırlamıyordu.
Kıyafetlerini de kestiremiyordu. Sadece kırmızı olduklarını ve ten
renginin tonlarında şekillendiklerini hatırlayabiliyordu. Bilgi, tam
manasıyla, ulaşılamaz idi.

"\...*Angelus. Zula, tehdit edildiğinde, dövüldüğü topraklara dönüp
iğneleniyor. Fiziken imkansız, fakat ortada bir çeşit Vekalet Prensibi
bulunabilir.*"

"*Yarattıkları her şeyin, kendilerinin dahi, yedeğini almalarından
bahsediyoruz. Bağlantı mevcut tutulduğu sürece yok edilemiyorlar.*"

"*Ay'da gerçekleştirdikleri deneyleri hatırlıyorum.*" dedi silüetlerden
birisi, fazlasıyla tanıdık bir sesi vardı ve kapı aralığından dans eden
bulanıklığa rağmen, sigarasının dumanları seçilebiliyordu;

"*Replika şemalar üzerinde doğru frekansları deniyorlardı. Kolonilere
göre DNA farklılıklarını baz almakta-*"

"*Öyle veya böyle, bu plan aptalca. Neden bu hasatçıyı hiç uyandırmadan
alıp kaçamıyor muşuz? Gezegenini kurtarmak hiçbir vakit önceliğimiz
değildi!*"

Sahnenin parçaları birleşemiyordu elbette. Uçurumu buhara boğmuş bir
şelalenin üzerinde oluşan gökkuşağından dilim kesmeye benziyordu bu
işlem. Ne kadar yaklaşırsa yaklaşsın, asla dokunamayacaktı.

Arkaplanda devam eden tartışma esnasında, bulanık görüntüden kendine
tanıdık gelen bir parça, kafasını çevirmiş bakıyordu kapı aralığından
tartışmayı dinleyene. Sigarasını söndürüp ayağa kalkarken, o an korkudan
dinlenilemeyen tartışmayı bir adım ileri götürmekten kaçınmayacaktı.

"*Viktor, öyle veya böyle, gözlerini Elora'ya dikecek. Ve o gün
geldiğinde, çocukların neden bu haltı ettiğimizi iyi anlayacaklar!*"

Silüet, kapı eşiğine yaklaştıkça büyüyor; kendisine endişe ile bakan
ufaklığa eğiyordu başını. Bu konuşmaya şahit olmasını istemiyordu,
anlaşıldığı kadarıyla. Bir çocuğun duymaması gerekilenler konuşuluyor,
bir çocuğun işitmemesi gereken olaylar dönüyordu.

"*Senin ve o işbirlikçi hasatçının boktan planı için harc-*"

Kapı kapanırken suratına, işittiği son şey bir adamın kendi kanında
boğulmakta olan aciz sesi ve yarıda 'kesilmiş' bir tartışma olmuştu,
suçlayıcı bakışlarıyla Şaman'dan birkaç adım geriye kaçmaya çalışırken.
Birbirinden bağımsız, iyi ve kötü anılar, devasa bir değişkenler
zincirinin halkaları olarak çevresinde gerçekleşip sönerken, öğrenmesi
gerekenler ile gömülü olarak gelen çağrışımlar arasından seçip
çıkaramıyordu hiçbir ayrıntıyı. Hiçbir şey gerçekten bulanık değildi
elbet. Sadece hatırlanmak istenilmeyen detaylardan kaçınıyordu,
bedeniyle henüz senkronize olan rahibenin dünyası.

"*Lucian. Viktor'dan bir parça. Belki daha eski ama kesinlikle bir
tehdit.*"

Bulmacanın parçaları kitaplıktaki yerlerini almaya devam ederken,
sırtına vuran güneşin acıtan yakıcılığı, baskın duygu olarak yerini
koruyordu. Dirseklerini dayadığı masanın üzerindeki silahları o kadar
net görebiliyordu ki, hangisini parmaklarının arasına alıp karşısında
oturan adamın suratında patlatacağına karar veremiyordu.

"*Ne düşündüğünü biliyorum. Fakat zula için aktif DNA'ya ihtiyaç
duyacağız. Angelus'tan geriye sadece O kaldı.*"

Masaya sağ yanından yaklaşan Vladmir, bakışların odaklandığı tabancayı
yavaşça kendine çekti. Son kozu elinden alınmış anı bulutu, dirseklerini
masadan kaldırıp terleyen avuçlarını pantolununa silerken yeri izlemeye
başladı, kendini yargılayan bakışlara gizli duyduğu öfke büyürken.

"*Alessa kendi yolunu seçti. Yapabileceğin hiçbir şey yok. Mangifos'a
güvenmek zorundayız.*"

Gökyüzünü delen beton yapıların ve ardında kalan yemyeşil diyarların
üzerinde doğup batıyordu güneş, saniyeler içerisinde. Farklı anılardan
ufak parçalardı bu görüntüler; birleştirilmiş, ardı ardına dizilmiş ve
zor zamanlarda, deli gibi çalışan aklı rahatlatmak için bir kenara
koyulmuştu. Kolayca ulaşılabilecek bir yana. Elora'nın güzel
kokularından bir buket ile birlikte.

"*Islanma.*"

Sapsarı saçlarının içinde mozaik bir surat belirmişti yağmurun altında.
Kim olduğunu biliyordu, bu umursayan sesin sahibesinin. Elleri, elleri
arasında; kapkaranlık bir metalik yapının buğusuna hapsolmuşlardı.
Kimsenin, onları konuşurken bulamayacakları bir yerde, bir geminin dar
koridorları arasına sıkışmış.

"*Hayır. Ölmek zorunda.*"

Konuştukça çekiniyor, çekindikçe gözlerini bir başka kenara kaçırıyordu
silüet. Dünyası paramparça edilmiş bir kız çocuğundan geri kalan,
kendisi gibi bir yetimden sağ bırakılmış birkaç ufak cümle vardı sadece.
Gözlerinde nefret yoktu oysa ki, o tanıdığı Alessa değildi bu. O
öldürdüğü Alessa değildi.

"*Lütfen. Bırak da gideyim! Bırak beni!*"

Sağ yanından ateşlenen silah, sevdiği kadının yanağını sıyırmış,
silüetin kaçıp gitmesine neden olmuştu. Ardına baktığında, alnının tam
ortasına hedef almış soğuk namlunun net boşluğu ile karşı karşıya
kalmıştı. Yavaşça yere eğilen silahın diğer ucunda ise tüm heybeti ve
iki yanından fırtına gibi geçen silah arkadaşlarıyla Vladmir
yükseliyordu.

Elinin tersi ile vurmaya çalıştı ise de, zarar vermek istemediği bir
insanla karşı karşıya kaldığının bilincindeydi. Rahibeyi yakalayan
Vladmir, pıhtılaşmış kandan arda kalan bilinci, koruyucu bir içgüdü ile
bağrına basmıştı bile. Kendisini sıkı sıkıya sarmalamış kollar arasında
ağlıyorken dinlediği dudaklarda hep aynı döngünün kalıntıları
devamlılığını koruyordu;

"*Gitmek zorundayız, Tara. Gitmek zorundayız.*"

Anlam veremiyordu, ne duyup gördüğüne. Hasat ettiği diğerlerine
benzemiyordu bu yaşadıkları. Devasa bir camın önünde, koca bir gezegenin
yer şekillerine tanıklık ederken buldu kendini. Camın bir yanında ufak,
sarışın iki çocuk; diğer yanında, ayaklarını gördüğü, siyahlar içinde
bir adam. Sırtındaki, kendi boyundaki kılıç, yemyeşil parlıyor ve bir
şekilde herhangi bir kabzanın içinde taşınmıyor, bir şekilde sevgi ve
güven beslediği bu adamın sırtından birkaç santim uzakta, havada asılı
duruyordu.

Kuş bakışı gördükleri şehrin yıkılmış binaları arasında buharlaşmakta
olan üç büyük yılanın karartısı dahi korkutmaya yetiyordu, zavallı kız
çocuğunu. İçinden bir ses, bu buharı solursa öleceğini ima ediyordu,
yahut içinden kaçtığı bu kabusun bir daha başlayacağını. İki ihtimal de
o kadar korkunç geliyordu ki, ağlamamak için zor tutuyordu kendini.

Hasat yıkımının manzarası karşısında yok etti bütün anıları Kokabiel.
Yargı ve kin dolu gözleri, Elora'nın içinden çıktığı yıkımın faturasını
hesaplıyordu. Neye neden olduklarını, nasıl sonuçları düşünemediklerini
ve ne ara buraya kadar geldiğini. Ernesto Clementi olarak yaşadığı
hiçbir şey yalan değildi oysa ki, ayyuka çıkmak için çabalayan
benliğinin ona yaşattığı karartma gecelerei hariç. Öfke dolan ruhunun
derinliklerinden gelen çığlıkların, ondan önce bu 'beden' ile hasat
edilmiş milyarların haykırışları olduğunu anlayabiliyordu artık.

Bu bir beden değil, diyordu Kokabiel, gözlerini kapatırken.

"*Bu bir silah.*"

Gözlerini açtığında, yeniden geminin içinde buldu kendini. Lakin o
güçsüz insan müsveddesi olarak değil, soyunun sonuncusu; bir gazi
sıfatıyla. Ölü rahibenin bedeninden çoktan uzaklaşmış, ayakta
beklemekteydi. Bakışlarında karmaşa değil, kararlılık hakimdi bu defa.
Ancak tam karşısına bekleyen canavar, öfkesine yenik düşmüş benlik
parçası, kesip biçmeye hazır dişleriyle düşmanlık gütmeyi sürdürüyordu,
yorulmak bilmeden.

"Kim olduğunu bilmiyorum. Minei Unela olmadığından adım gibi eminim."
dedi Kokabiel, pençelerini hazırlarken;

"Muhtemelen kayıt edilmiş arayüz parçalarından bir derlemesin ve benim
gibiler hakkında bilmediğin çok şey var."

Dudaklarını kapatan canavarın dalgalanan saçları, bir anda yer çekimi
ile barışmış ve eski Minei görüntüsüne geçit vermişlerdi.

"Konuş!" diye bağırdı arayüz, milyarlarca canlının farklı dillerdeki
yakarışı ile.

"Neden yedek bedenleri galaksinin dört bir yanına dağıttığımızı biliyor
musunuz?"

Pençeleri bileylemeyi kesti ve yumruğunu sıkıp metalik, paslı üç uzvu
incelemeye başladı. Yeni yeni uyum sağlıyordu bu gerçekliğe ve içine
hapsedildiği bu bedene.

"Yeni şanslar doğması için diye düşünüyordu bazıları. Haksız değillerdi
aslında: Her beden bir başka tecrübe olabilirdi. Belki."

Bir ayağını, diğerinin önüne atarak biraz daha yaklaşmış bulundu
arayüze. Tehdit edildiklerini hissediyorlardı, farkındaydı. Bozuntuya
vermiyor oluşu, karşısında yeniden büyüyen, derinin altından kanatarak
sivrileşen dişlere tepki vermemeye çabalamak değildi.

"Fakat, Grigori: Biz, etkili bir sigorta poliçesi bulduğumuzda\..."

Kaldırdığı pençesi, bir anda üzerine çullanan canavarı yere yapıştırdığı
gibi, çığlıklarını da susturmuş, buharlaştırıyordu;

"\...bırakmaktan yana olmuyoruz."

Bir anda sıktığı yumruğu, arayüzü havaya karıştırmış ve gemiyi yeniden
yalnızlığa gömmüştü. Yavaşça pençesini aşağı indirdi ve değersizliği
tiksinerek izleyen bembeyaz gözleriyle karşısında yükselen kapıyı hedef
seçti.

"Hakkımızda sevmedikleri yegane özelliğimiz." diye geçmişi döküldü
dudaklarının arasından.

Kapıya doğru attığı yavaş adımlar, demir yığını üzerinden eşi benzeri
görülmemiş bir basınç uyguluyor; koca kapı, kapandığı yerden ayrılmaya
başlıyordu. Yeterince yaklaştığında, parçalara ayrılan, sadece hedefi
ile kendini ayıran kalın yığın olmamıştı: Ardında, kaptan köşküne kadar
uzanan kilometrelik güvertedeki her kapı, her cam ve her gereksiz detay,
yıkımın bir parçası konumundaydılar.

Yapması gereken son bir iş olduğunun bilinci ile Kokabiel, belki de
kendine bahşedilen son görevi yerine getirmek üzere, karanlığın
derinliklerinde dans eden bir göle olup gitmişti. Hesaplar yavaş yavaş
kapatılırken, akıbeti belli olmayan bu gezegen için ağlayacak
kimsecikler kalmayacaktı nasıl olsa. Son bir zavallı yatıyordu o
cesetler arasında, bir şeyler başarmak için çabalarken hayatını
kaybetmiş son bir asker.

Kimsenin adını dahi hatırlamayacağı.

"Bu küre öldü."

Kan kokusu sarmıştı kaptan köşkünün dört bir yanını. Bir vakitler, bu
parçalnmış konsolların her birinin üzerinde ceset yığınları yer
kaplıyordu; geriye kalan kabuk bağlamış kanın, kızılla kahverengi
birleştirdiği metal kutular arasında. Köşkün tek aydınlatması, yaratığın
önünde parlayan ışık hüzmesinin belirsiz, sonsuz, göz kamaştırıcı
kaynağı idi. Ne bir göz kırpması, ne de gölgelerin saklambaç oynayışı.
Boşlukta bir sabitti bu, minyatür bir güneşten daha kararlı.

Camın ötesindeki ışık şölenini izliyordu gözleri. Binlerce köpeğin
birbirini ısırmak için harcadığı muazzam çabaya şahit oluyordu, bir
başka ana geminin atışlarından gıdıklanırken komuta etmediği yüce yok
edici. Bakışlarını hafifçe yere çevirdi, başıyla birlikte, belki biraz
daha sağa.

"Kim olduğunu hatırlıyorsun değil mi?" diye sordu Lucian.

"Bütün bu olanları hatırlıyorum."

Tebessüm dahi etmeden salladı başını yaratık, iki eski dost bir araya
gelmiş ve 'bir zamanlar'ı yad ediyorlarmış gibi. Gözlerinden akan
yorgunluğun kaynağı belliydi. Ancak bu işlemi tersine çevirmek için bir
çaba harcamamıştı şu ana kadar. Bakışlarını yeniden camın ötesine
çevirdi, çizik dahi vermeyen şarapnel parçaları gökyüzünden parıldamaya
devam ederken.

"Boşlukta bilinçsizce yol alıp da böyle bir yere hapsolmanın ne demek
olduğunu biliyor musun, Angelus?" diye sordu Lucian, geçmişinden bir
parçayı öne sürerek.

"Mangifos'un bütün anılarına sahibim, hasatçı."

Bu defa içten bir gülümseme belirmişti yaratığın suratında. Sağ
pençesini, ışık hüzmesinin içine daldırdı ve meyvelerinden bir miktar
koparıp birkaç saniye iç geçirip izledi, büyüleyici güzelliği. Ardından
arkasını dönüp sivri uzuvlar arasından taşıp giden, bir manyetik havuzun
içine hapsolmuş parıltıyı paylaştı Kokabiel'in aynı beyazlıktaki gözleri
ile.

"O halde Karyyt'in ne istediğini de iyi biliyorsun. Ne için bu kadar
uğraştığını."

Öfke dolu bakışlarını, köşkü paylaştığı diğer anomaliye çevirdi ve devam
etti;

"Kızını bir daha görebilmek için kaç dünyayı yakıp yıktığını."

"Mangifos umurumda değil." diye cevapladı, duygusuzluğunu istikrar ile
korumaya devam eden Kokabiel;

"Sen ve senin gibiler, organik teknolojinin çarpıklığının birer
ürünlerisiniz. Sizi kullanan Viktor'un ise ne amacı belli, ne de
istikameti. Bizim yaratmaya tenezzül etmediğimiz basit birer makineden
fazlası değilken, buraya kadar gelmiş olmanız şanstan fazlası olamaz."

Ağzından dökülen her kelime ile biraz daha çatılan kaşları,
anlattıklarının tiksinçliğini vurgulamaktan geri kalmıyor; uzun bir
zaman sonra, kendini içinde bulduğu bu ne idüğü belirsiz kaosa karşı
geçmişte verdiği mücadeleyi hatırladıkça deliriyordu;

"Ancak, biz bunu öngördük. Ah, evet, hem de çok sert verdik kavgamızı.
Her birimiz!"

"Ve kendini, bir anda, bir polis memurunun bedeninde buluverdin, kim
olduğundan bihaber."

Lucian'ın cüretkarlığı, hareketlerini ve bedeninin potansiyelini
doğrudan etkiliyordu. Hüzmeyi, omzu üzerinden zulaya geri fırlatmış,
köşkün bir basamak yüksek gözlem bölümünden aşağı bırakmıştı kendini,
Kokabiel'e bir adım daha yakın olabilmek için. Gülüyordu delice.

"Siz! Sizler, gemide doğan güçsüz çocuklardan fazlası hiçbir vakit
olamadınız! Bizler, genetik şemasıyla oynanmış bir havuzdan türemiş, acı
çeken kobay fareleri gibi sıfırdan başladık her şeye ve her defasında,
hiç şaşmadan, tekerleği yeniden icat edip bu noktaya geldik!"

Deliliğinin altında yatan haklılık payını öne sürebilmişti, Lucian.
Öfkesinin temelinde Angelus yatmıyordu aslında ve ikisi de bu gerçeğin
farkındaydılar. Fakat o an için önüne sunulan tek hedef vardı: Kokabiel.

"Bunun doğru olmadığını biliyorsun."

"Oh, bunun doğru olduğunu çok iyi biliyorum! Kendinizi üstün görüyorken,
sizlerden öncekilerin miraslarıyla nasıl deneyler yaptığınızı! Kendi
kardeşlerinizi nasıl kesip biçerken, bilgiye olan kana susamış
açlığınızı dindirmeye çabaladığınızı!"

Pençelerini açmış bekleyen Lucian'ın kapkara gözleri, etrafındaki her
objeyi hafifçe ezmeye başlamıştı. Üstelik, aylar önce kontrolden çıkmış
bu gemiye hiçbir etkisi bulunmuyordu, kaptan köşküne verilen hasarın. Bu
gemiyi ayakta tutan şeyin, o zula olduğunu çoktan fark etmişti Kokabiel,
yumruk yaptığı pençeleri birbirlerine baskı uygularken.

"Ama bilmiyorsun, Angelus." dedi Lucian;

"Bilmiyorsun ki, evrimde sizin bir adım ötenizdeyiz. Sizden geriye ne
halt kaldı ise!"

O kavgaya hazır haline rağmen gafil avlanmıştı. Kendini bir anda, köşkün
duvarından fırlamış, havada takla atarken buldu. Yakınından geçen bir
savaş ucağının kanadına geçirdi pençelerini, hızını kesmek için. Bütün
öfkesini, saliseler içinde toplayabilmiş ve gemiye uçmaya başlamıştı.
Biliyordu, peşinden koşmayacağını ve ilk yumruğu atmak için
bekleyeceğini.

Bu yüzden, biraz önce fırlarken yarattığı deliğin hemen yanında, geminin
yüzeyini parçalayıp yeni bir geçit yarattı kendine. Bu sırada üzerine
gelen yumruğun altından sürüklenip, köşkün diğer yanında ayağa kalktı.
Salyalarını akıtarak üzerine koşmayı bekliyordu kendisinden. Ancak, asla
hafife almayacağı bir düşman vardı karşısında: Bir çeşit efsane.

Bir anda yanında biten Kokabiel'in, gözle takip edilemeyecek hızda
yumruklarını savuşturup karşılığını vermeye devam ediyordu. Bu sefer,
yemeğiyle oynayan bir kedi değildi. Ortada ne av vardı, ne de avcı.
Evrende var olmaması gereken iki noktanın, kütle çekimlerini bahane
ederek birbirlerini bir solukta yeyip bitirmek için verdikleri amansız
mücadeleden bahsedilebilirdi ancak.

Lakin Lucian, çabuk pes etmeyecekti. Pençelerinden yakaladığı Kokabiel'i
duvara fırlatıp, grigorinin eriştiği hız ve ifrit kökeninin verdiği
keskin dişleri göstererek savuruyordu pençelerini. Herhangi bir hasar
verip vermemesinin bir önemi yoktu. İkisi de birbirini yok edemeyecekti
nasıl olsa, biri diğerini tüketene kadar.

Bir damla kanını dahi feda etmeye niyeti olmayan Kokabiel, yavaş
yanından baktıkları dünyanın vahşi perspektifine kurban vermişti
benliğini. Hasatçının göğsüne uyguladığı baskı, zulanın dibinde bitmiş
ve iki anomaliyi birbirinden ayrı kılmıştı. Hiç zaman kaybetmeden
pençelerini öne attı, tıpkı Lucian gibi. Aynı anda, birer kurbağa gibi
birbirlerinin üzerine atladılar.

Zamanın öyle hareketsiz bir köşesinden görüyorlardı ki, pençelerinin
sürtündüğü oksijenin çıkardığı kıvılcımlar çoktan ısıtmaya başlamıştı,
hızla kızarmakta olan metal cellatlarını. Camın dışında kalan savaş
durmuş, yapılan atışlar ve alev alan ölüm makineleri, sonsuz boşluğa
uzanmakta olan ışık parçacıklarının arasında bir gökkuşağı
oluşturuyorlardı. Tüm dünya için bir saniye, bu iki canavar için belki
de saatler demek olacaktı.

Birbirlerinin göğüslerine indirdikleri derin yaralar, Lucian'a tek bir
şey anlatmaktaydı: Bu kavganın galibi, galaksi için çok şey
değiştirecek; asla yazılamayacak tarihin yönüne etki edecekti. Dizinin
üstüne çöktüğü yerde, hemen kafasını sola çevirdi ve duymaya çalıştı,
bir anda toparlanmış düşmanının ne yapmakta olduğunu. Güçlüydü,
lakin\...

"Yeter!" diye bağırdı Lucian, yeterince kararlı olmadığını yüzüne
vurarak.

Arkasını döndüğünde, suratına yaklaşan pençenin ne kadar yavaş geldiğine
şahit oldu. Büyük bir ustalıkla pençeyi kenara ittirdi ve var gücüyle
boşta kalan kana susamış kolunu, düşmanının karnına daldırdı.

Her şey bittiğinde, gücü kalmamış pençenin altından yakaladı Kokabiel'i,
beklenilmeyecek bir şevkat ile. Ağzından kan gelen angelusun yeniden
maddeleşen göz bebeklerini izliyordu, kimin 'üstün' olduğunu yalın
anlatan bakışlarıyla. Belki binlerce yıl sonra ilk defa acıyı tatmış bu
surat, bir yandan Clementi'ye ait anıları canlandırıyordu, kendisi için.

"Üzgünüm." dedi ve hasat ettiği cansız bedenin içinden çekti pençesini.

İstikrarlı atışların gıdıklamaktan öteye gittiği aşikardı. Geminin
sarsılmaya başlamasından anlamalıydı bir şeylerin ters gidebileceğini.
Lakin yere yığılan o bedeni izlemeyi seçti, hasatçı, birkaç dakika
kadar. Gözlerini kaçırdı karanlığın içine, kısa süren bir kavganın
ardından galip gelişinin garip burukluğu ile.

Neden böyle hissediyordu ki, bugüne kadar öldürmek için yaratılmış
olmasına saygı duymuş bu yaratık? Kendine verilmiş görevi yerine
getirmek için yola çıkmalıydı oysa ki. Elora'ya, Viktor'dan önce
ulaşmalıydı ki-

Nereden biliyordu?

Fal taşı gibi açılan gözlerini, zulanın bulunduğu yana çevirdiğinde
anlayacaktı her şeyi. Birilerinin kavga etmeye devam ettiğini. Bulanık
bir görüntü, bir mozaik; anı değil ama bile bile karartılmış bir dünya.
Işık hüzmesinin ardında, camın gerisinde hiçbir şey yoktu ve kendinden
şüphe ediyordu beden, hiçbir vakit orada bir savaşın sürüp sürmediğine
dair hararetli tartışmalar eşliğinde.

Bağırarak gülmeye başladı.

"Gerçekten? Bir angelus?"

Histerik haykırışlarına devam ederken, bütün köşk karanlığa gömülmüştü.
Ortada ne zula kalmıştı, ne de madde. Boşluğun ortasında, hayalsizliğin
kalbinde beklemesi için çekip hapsetmişti, tanıdığı birisi.

"Sadece çocuğu karşıma çıkarsaydın da aynı sonucu elde edecektin,
Mangifos! Bu kadar çaba harcamana, bu kadar plan yapmana gerek yoktu!"

"Sen, benim dünyamın sağlıksız bir parçasısın, Lucian." diye sakince
anlatmaya başladı, dans eden gölgeler;

"Ben, sadece seni yaratan değilim\..."

"Kapa çeneni, Karyyt! Bu kadar dramatik olmak yerine, çık karşıma da bu
iş çabucak bitsin! Hasat edecek gezegenlerim var!"

"Benim hasat ettiklerimden bahsediyorsun, hayalet."

"Ah, hayır!" diye çıkıştı Lucian, başının üzerinde yaktığı bir lambanın
altından;

"Sen! Sen, beni kullandın, piç kurusu! Kaçmak, kurtulmak için kullanıp
bir kenara atabileceğini zannettin! Ne yaptıysan, Karyyt, korkağın teki
olduğun için yaptın."

"Sen bir hiçsin." dedi ses;

"Sen, benim yarattığım bir karakterden fazlası olamayacaksın."

Konuşamıyordu Lucian, donup kalmış bedeni içinde kapana kısılmış
hissediyordu. Hayır! Kontrol ondaydı! Karşı koyabilirdi!

"Sen, Lucian! Sen, benim endişelerimden bir tümördün! Erken yaşlarımı
elimden almış bir zalim oldun!"

Ne kadar provoke edilirse edilsin, Mangifos'u gördüğü ilk yerde bu işi
bitirecekti. Biliyordu. Bu darbe girişimi sonuçsuz kalacak, çığlıklara
boğulan bu mahzenmezar bir göçük ile tozlu raflardaki yerini alacaktı!

"Viktor kim olursa olsun, Lucian; senin tanıyabileceğin yegane gerçeklik
ben ve sadece benim! Ben, senin tanrı gördüklerini yeyip bitirdim!"

Pençelerini iki yana açmış, deli gibi dönüyordu etrafında, gölgeleri
izliyordu. Milyarlarcası vardı, zifiri karanlığın içinde uçuşuyor,
kafasını karıştırmak için ellerinden geleni yapmaktaydılar.

"Ben, senin planlarını yıkıp paramparça ettim! Ben, senin yarattığın
kaosa baş kaldırdım! Ben, ilk ve de son hasatçıyım! Benim adım\..." diye
bağırdı Karyyt, mümkün olan her yönden;

"Karyyt Mangifos!"

Omzundan yakaladığı Lucian'ı bir anda kendine çevirmiş ve parmaklarını,
karnının üzerinden göğüs kafesinin içine daldırmıştı. Birlikte
işittikleri bu kalp atışları, bu kulak tıkayan basınç, avucunun içine
alıp sıktığı yüreğin durmakta olduğuna işaret ediyordu.

Artık Lucian'ın bir suratı yoktu. Sadece bir karartı, bir anı. Ancak
Mangifos'un keskinleşen, çenesinden ayrılan dişleri, yaratığın boynuna
indireceği son darbenin habercisi olmuşlardı. Tüketmek; yeyip bitirmek,
böyle karşılık buluyordu, bu dipsiz kuyunun sonsuz döngüsünde.

"Şimdi!" diye bağırdı, tanıdık ses.

Gözlerini henüz açabilmişti Karyyt. Dizlerinin üzerinde, elleri arasında
Kokabiel'in cansız bedeni ile şuursuzca nefes alıp veriyordu,
beklenilmeyecek bir sakinlikte. Kendini toparlayabildiği vakit, göz
kapakları açık kalmış zavallı adamın cesedini izledi bir süre.

"Zamanımız yok, Karyyt! Hasat, kütle çekimine etki ettiğinde bu gezegen
güneşine düşecek! Sistem kırıldığında çıkmamız mümkün olmayabilir!"

Minei'nin, gerçek olanının, ne anlattığını iyi biliyordu aslında. Fakat
bunca yolu, ardında milyarlarca ceset bırakıp kaçmak için gelmemişti. Bu
defa öyle olmamalıydı. Bu defa, geçmişinde kalmış o nefret dolu silah
gibi davranmamalıydı. Boşa gitmemeliydi verdiği savaş.

"Henüz bilgiyi işleyebilmiş değilim, Unela." dedi, merhametli
bakışlarıyla, cesedin gözlerini kapatırken;

"Zulayı tükettiğimde, bu sistemde sürükleniyor olacağız zaten.
Oturacağımız yörüngede uyandığımızda, belki çok geç olacak."

"Şaman'a güvenmiyorsun." diye onayladı Minei, kavgadan geriye kalan
deliğin önünde, saçlarını esen rüzgara kurban vermiş, zuladan parlayan
akıntıları ve metali paslayışını izliyordu.

Ayağa kalkan Mangifos, pençelerini birbirinden ayırıp parmaklarına
kavuştu. Hasat etmek için geldiği zulaya birkaç adım daha yaklaştı ve
Minei'nin suratına baktı. Kadının ciddiyeti hep korkutmuştu kendisini;
tanıştıkları, aynı dünyaya sıkıştırıldıkları günden beri. Kafasıyla
oynaylamıştı, Minei, gerçekleşmesi gereken bir sonraki adımı.

"Güvenmemekte haklısın, Mangifos. En azından bize bir şans ver."

Derin bir nefes aldı, hasatçı. Sol elini havaya kaldırdı, parmaklarının
ucuyla okşuyordu ışık hüzmesini. Ucundan gelip geçen hayallerin tadını
alabiliyordu şimdiden. Lakin o eski Karyyt değildi artık, dünyaları
sömürmek için yola çıkmış. Gözlerinden akan birkaç damla yaş, ne için
çabaladığını hatırlatıyordu ona ve yanı başında bekleyen, hüzne boğulmuş
bir başkasına.

"Baban seni seviyor, Mira. Baban seni yeniden görecek."

Pentagramı iki yanından kavrayan hasatçı, zulanın içine çekilen ışığı
sömürüyordu bileklerinden. Gemi yüzeyinde oluşan çatlaklar, dışarıda
süren savaşın gidişatını da etkilemişti çoktan: Uzaklaşıyorlardı. Bu
saatten sonra boşa harcanacak her mermi, evrende bir başka canlının
hayatına mal olacaktı. Bilincindeydi hepsi. İşgalcisi de, isyancısı da.

Önce şeffaflaştı derisi, damarlarından akan su yol gösteriyordu hasat
ettiği her bilgi parçasına. Suratında beliren bir peçe, vücudunun
içinden geçip dalgalanıyor; gözlerini kapatan bir kağıt parçası ile
dolanıp çözülüyordu. Bu sayede, ilk kilit açılmıştı.

Hemen ardından açığa çıkan ten rengi, simsiyah saçları ile bir
başkasının kimliğine bürünmüştü. Yıllar önce üzerinde kalmış zırhı ve
demirin aldığı hasarlar, o günlerde yaşanılanlara dair somut kanıtlarla
yansıtıyordu, bedenine hücum eden elektrik akımlarından.

Bembeyaz gözlerinden saçılan öfke, patlamakta olan zulanın yarattığı
akıma etki edememiş, sağ kolunu geriye atmasına neden olmuştu. Dirayet
ile toparladı kendini ve yeniden kavradı pentagramı. Vücuduun çeşitli
yerlerinden parlayan masmavi hatlar(\*), zulanın kör edici ışınlarına
meydan okuyorlardı.

Bu defa yara bere içinde değildi, Mangifos. Ne yanık izleri, ne de kine
bulanmış bir akıl. Sadece kızıl, pürüzsüz bir derinin altında, kızına
ulaşabilmek için bir galaksiyi sömürmüş, sömürmeye zorlanmış zavallı bir
adam; çocukken elleri arasından sökülüp çalınmış bir aile ve yıkılmış
bir medeniyette, hayatta kalma mücadelesi verirken kazanıp kaybettiği
her şey.

Son kilit için, zulanın diğer yanına geçmiş Minei, kırmızı gözleri ve
upuzun saçları ile yücelmeye başlamıştı, Mangifos'a bakışlarından
okunabilen gurur eşliğinde. Sadece parmağının ucunu kaldırıp
yaklaştırdı, hasatçının iki elinin arasına. Ne olup bittiğine anlam
veremeyen Karyyt, yorgun gözleriyle izliyordu, genç kadını ve
dudaklarını. Dudaklarından parçalanarak dökülen gerçekleri.

"Daha fazlasını öğrenmen gerekiyor, hasatçı. Bilmelisin. Tanımalısın."

Acı ile bağırmaya başlamıştı, hasatçı. Bedenini doldurup şişiren sayısız
can ve yaşadıkları, önemli veya önemsiz her parça içine işlemeye
başlamış, çatlaklar oluşturduğu gemiden kopan parçaları kendine
çekiyordu. Ufacık zulaya sıkıştırılmış bilgi şelalesi, bedenini sarıp
sarmalarken kaldırdı kafasını ve parçalara ayrılmış tavandan izlemeye
başladı kapkaranlık gökyüzünü. Yıllar sonra ilk defa göz bebeklerine
kavuşmuştu, Mangifos. Sinyal sesi yükselirken, artık hiçbir ışık kaynağı
kalmayacaktı geriye. İçine hapsettiği yeni çığlıklar ile başbaşa
kalacaktı bir süre. Ardında bıraktığı yıkım ise, bir başka yüzyılda
temizlenmek üzere kalıntılara dönüşecekti.

Camdan bir yeşildi, bir daha kimsenin göremeyeceği gözleri.

"Kalanlara ne olacak?"

Gün doğumunu, bir tepenin üzerinde, iniş yapmış bir uzay gemisinin
önünde izliyordu Jaros;

"Hayatta kalmış olanlar. Hepsini bulabilecek misiniz?"

"Yerinde olsam, bu fikre güvenmezdim." diye çıkageldi Vladmir, gözlerini
batan gemiden ayırmadan.

Şaman'ın hesap vermesi gereken çok şey vardı belli ki. Fakat Vladmir de
biliyordu, seçimlerini yapmış insanlar için üzülmemesi gerektiğini. Yine
de hüzünlüydü Şaman. Gözlerini kaçırıp, ufuktaki kara birliklerinin
teslim oluşlarını izledi. Bölgeyi kontrol altında tutan ana gemi,
ordudan geriye kalan katillerin, açığa çıkan boşluktan faydalanmamaları
için nöbette bekliyordu.

"Kurtarabildiğimiz kadarını alıp döneceğiz, Palemari. Daha fazlası için
söz vermem mümkün olmayacak. Öfke duyduğunuzun farkındayım. Aklınızdaki
hiçbir soru cevapsız kalmayacak."

Hiddetli değildi, Jaros. O gemiden uzak, o savaştan gayrı kaldığı her
saniye, biraz daha barış katıyordu, yara bere içinde kalmış ruhuna.
Lakin dik duruyordu. Bir askerden diğerine; gözlerinin içine baktı
ifritin ve arkasını dönüp, kendisini bekleyen ufak gemiye yöneldi.

"Umarım, bu Elora, beraberinde cevaplarla gelir." dedi, arkası dönük ve
ekledi;

"Çünkü ben hesap soracağım, yaratık."

Şaman'ın yanından buruk ayrılan tek kişi Jaros olmamıştı. Bakışlarını
yere eğip arkasına dönen Vladmir'i durduran tek şey, komutanının bir
çift lafı olacaktı.

"Üzgünüm."

"Tara seçimini yaptı, Şaman."

"Biliyorum. Fakat, hayır." diye itiraz etti, komutan;

"Onu, buna zorlayan bendim. Eğer birine vurmak istiyorsan, oğlum, bana
vurmalısın."

Kafasını çevirip ifritin suratına bakan Vladmir, altı mosmor gözleri ile
direnç dolu bir askerin heybetini temsil etmekteydi, kendisiyle gurur
duyan adamın karşısında. Kız kardeşini düşünmeden edemiyordu elbet.
Lakin kendini karanlığa gömdüğü vakit karşılaşacağı her engelin
fazlasıyla farkındaydı.

"Belki." dedi genç adam;

"Şimdilik, karşı koymamız gereken bir katliam var."

Yıllar evvel, o kara günde saçlarını okşayarak moral vermeye çalıştığı
bu iki yavrucaktan geriye kalanlar mutlu etmiyordu kendisini. Vladmir'in
haklı olduğunun bilincinde olsa dahi, harabe bir gezegenin orta yerinde,
kaybettiği bir öksüz kız çocuğunun arkasından yaşlanmıştı, ihtiyar
gözleri.

Yanına sokulan bir rahibeyi fark ettiğinde çok geç olmuştu. Suratına
dahi bakmadı, kendisine rapor vermek için bekleyen kadının.

"Gemi?"

Gaz maskesi boynunda asılı bekleyen genç kadın, kafasıyla körfezi
gösterdi, paslanmış diyarın ardında kumsalları ateşe vermiş.

"Şehrin altında konuşlanmış askeri üs, hasat başlamadan önce yok
edilmişti. Şu dakikadan sonra, yığınları temizleyip çalışma başlatmak
fazlasıyla güç olacaktır."

Burnundan nefes veren Şaman, böyle bir sonuç elde edeceğini biliyordu,
daha bu gezegene adımı atmadan önce. Lakin devamını duymaktan yanaydı
kulakları.

"En azından adını kurtarabildik mi?" diye sordu.

O sırada elini, sırt çantasının kenarına uzatan kadın, ufak bir cihaz
çıkarıp kontrol etmeye başladı.

"Evet. İstihbarat birimlerinin belgelerinden kurtarabildiğimiz kadarını
Kütüphane'ye geri götüreceğiz. Bu insanların elde ettikleri bilgiye
göre, körfezin altında gömülü kalmış geminin adı 'Woutan' imiş."

"Teşekkürler." dedi, körfezin toksik suyuna dalıp gitmiş Şaman, kafasını
hızlıca sallayarak.

Selamını veren rahibe ayrılırken yanı başından, az önce işittiği ismi
kafasının içine sayıklayarak çevirdi başını, Jaros'un biraz önce bindiği
gemiye. Kendisini izleyen bir çift göz ile karşı karşıya geldi,
sakladığı her şeyi paramparça etmek pahasına söküp çıkarmak için
bekleyen.

Jaros'un niyeti farklıydı oysa ki. Kalkışa geçen geminin içinde, bir
sedye üzerinde yere uzanmış Benedict'in elini kavramıştı. Hekimlerin ne
yaptıklarını kontrol ediyordu bir yandan da. Yapayalnız bir evrende,
ölüme terk edilmiş bir gezegenden kurtulanlar olarak döneceklerdi,
devasa bir mülteci kampına. Geminin kapıları kapanmadan önce son bir
defa daha bakmak istedi, bir zamanlar sevdiği ve terör estirdiği bu
şehre. Gönlü el vermiyordu bir yandan da. Onlarca anıyı, boşlukta askıda
kalmış bir taş parçasının üzerinde bırakıp gitmek, benliğini ilk
kaybettiği o günleri hatırlatıyordu kendine.

Cebinde taşıdığı fotoğrafı çıkarmıştı, boşta kalan eliyle. Zorlanarak
açtı, katlanmış, kana bulanmış kağıt parçasını. Üzerinde gördükleri,
daha ilk günkü gibi yakıyordu canını. Nasıl bu kadar yumuşadığını
sormuyordu kendine. Hiç olmadığı kadar realist hissediyordu, hiç
olmadığı kadar iradeli.

Çok eski bir dost vardı, o fotoğrafın üzerinde. Bir de, son ana kadar
korumak için çabalarken, daha büyük bir komplonun sonucunda acısını
dindirmek zorunda kaldığı bir kız çocuğu: Aile.

Ağlayamıyordu hala. İçinde oturduğu gemi yörüngeye oturmuşken, sadece bu
buruk manzarayı seyrediyordu Jaros, bulanık bir hayatın bu son
dönemecinde.
