**İkinci Bölüm**

Bazılarının \'sapkınlık\' diye nitelediği yerler vardır. Sadece
mekanlardan bahsetmiyorum, semtlere bile \'sapık\' gözüyle bakabilir
insanlar. Hani şu, çocuklarının dolaşmalarını istemedikleri caddeler,
sokaklar. Fazla medyatik. Tabii, medyanın sadece görünümle ilgilendiğini
düşünürsek;,medyatik olmasının bir haltı değiştirmediğini söylemek
mümkün.

Çift şeritli, trafik problemlerine ve denetim yetersizliklerine maruz
kalmış, şehrin tam göbeğinde bulunan ve sonunda, bir tatlı çatalı gibi
üç kola ayrılan, kocaman bir cadde. Karşılıklı gece kulüpleri, lüks
lokantalar veya gençlere su katılmış alkol satarak yolunu bulmaya
çalışan farklı farklı \'ara sokak\' mekanları. Hayat mücadelesi
içerisinde, hayatta kalmaya çalışan bir ton insan. Ve madalyonun öteki
yüzünde, hayatta kalmak için diğer insanlara çeşitli gıda ve içki satma
çabaları. Hepsi, biraz daha para kazanıp, kendisinin veya ailesinin
karnını doyurmaya gayret etmek; belki ödenmesi gereken yüksek faizli bir
krediden, yahut başka nedenlerden ötürü. Sonuçta bir katilin bile
emeğinin karşılığı vardır. Değil mi?

Amaçlar benzer olsa da, yöntemlerin farklı olduğu bu bölgede; bir de
zenginleşmekten parayı neresine sokacağını bilemeyen bir kesim vardır
ki, onlara edebiyat parçalamak için gösterişte oldukları \'sahte\' bir
günlerine denk gelmek gerekir. Ya da, imkansıza el uzatmak. İlk seçeneğe
rast gelinir ise; ellerini çenelerinin altına koyar ve neden
taktıklarını bilmedikleri aptal renklere sahip atkıları üzerinden,
evlerinde oturup ezberledikleri komik ve gösteriş dolu sözcükler sarf
ederler. İnsanın, o surat ifadelerini kartona sarıp rulo yaparak
kendilerine iade edesi gelir. Elbette, yalanları hazırdır:
Cahilsinizdir.

İşte bu tiplerin, içeriği ne kadar iğrenç olursa olsun midelerine
indirdikleri \'karizmatik\' yabancı isimlere sahip siparişleri ile sırf
gösteriş olsun diye oturdukları üç katlı mekanlardan birinde bir telaş
yaşanıyordu. İsimler sağlamdı. Aktörler, yazarlar, iş insanları ve
marjinalliğin, havaya ironi katmaktan geçtiğini zanneden klişe primatlar
sürüsü. En alt kattaki lokanta için bir bayram havası. Zevksiz
dekorasyonun mide bulandırdığı, paranın insana ettiği zulme müze, hatta
anıt olabilecek bir örnek. Yine de bir konuda o kadar iyilerdi ki, ne
üst katta bulunan kulüpte tepinen hayvanat bahçesi kaçkınlarını
duyabilir, ne de bodrum katında temiz görünmekte ama sadece temiz
görünmekte başarılı olan mutfaktaki şeflerin kavgasını duyabilirlerdi.

Bu tür kulüplerin durumları biraz daha az vahimdir, lüks lokantalara
kıyasla. Zira, başka kulüplerle karşılaştırıldıkları zaman, umursanmayan
bir alanda doktora yapmış barmenler değil, şişe çevirmece oynayan ve
annelerinin sözünden çıkmayan çocuklar görülür. Pahalı içkiler,
profesyonel stüdyolarda hazırlanmış kötü şarkılar ve duman-içki ikilisi.
Betimlenecek pek az şey, dalga geçilecek pek çok nokta vardır. Yine de
üst katından habersiz, alt katından yalnız durur.

En üst kat, iki ayaklı anatomisine uygun olarak beyne denk gelmekteydi.
Tümün yönetimi: Gereksiz detayların rahatsız edemediği ve kendi
deyimleriyle \'mikropların' hedefi olan. Sessiz ama her sesi işiten.
Görülenleri işleyip süzgeçlerine maruz bırakan. Hissedilenleri analiz
edip bir sonraki adımı tasarlayan. Aslında o kadar korkutucu bir
sessizlik ki, kimin kime tecavüz ettiği umursanmaz. Yine de bilinir,
vatandaşına tecavüz eden birileri elbette vardır. Lehinize ise, göz ardı
edilir; aleyhinize ise, kırmızı düğme hazırdır.

Biri gece kulübüne, diğeri yangın çıkışına giden iki kapı. Koridorlarda
gezen silahlı adamlardan habersiz sinek dahi uçamaz. Ana koridorun
yerlerini süsleyen kırmızı halının, yan koridorlara ayrılması dışında
gittiği bir yer daha bulunuyordu: Büyük, ahşap bir çift kapı. Açıldığı
oda karantina bölgesi gibi. İçeri gireceksen bir amacın, bir hizmetin
olmalıydı. Gereksinimleri karşılayacak bir nedenin yoksa kapı kapalıdır
veya çoktan tanrı ile tanıştırılmışsındır. Kapının önündeki yarmayı
geçmeye gelmişse birisi, kat boyunca bulunan odalara doluşmuş sözde
güvenlik görevlileri birer çocuk oyuncağıydı demektir. Binanın geri
kalanında bulunan özel ekipmanlılardan bahsetmeye gerek dahi yok.

Servis asansörü üçüncü katta durmuştu. Şaşalı kapılar yavaşça açıldı ve
duvarlarında aynalar bulunan asansörün içinde bir servis arabası
belirdi. Siyah üzerine beyaz garson üniformasını dolduran sakalsız
delikanlı, arabayı yavaşça sürmeye başladı. Koridorun sonundaki toplantı
odasına giden yolda, servis arabası ve servis yapacak garsonu dikkatlice
süzen tetikçi topluluğu yüzünden, kısa olmadığı kadar uzun da olmayan
yol, kilometre ile ölçülmeye müsait seviyeye yükseltilmişti. Bu
psikolojik baskının bir de \'yarma\' boyutu vardı ki, kapıdan
geçebilmek, cennete ulaşmak gibiydi. Cennete girmenin, o dönemlerde,
hortumlanmaktan bıkmış bankalara ödeme yapmak kadar zor olduğunu
düşünürsek; garson, kesinlikle kurbanlık koyundu.

Güvenlik sebeplerinden dolayı değişime uğrayarak tacize dönüşen arama
seremonisinden sonra yavaşça açılan kapılar ardından ağır, keskin bir
duman yükseliyordu. Sağlıklı bir yemeğe müsait bir ortam yaratılmıştı
kısacası. Uzun bir toplantı masası ile rahatlığa rahatlık demeye bin
şahit isteyen deri koltuklardan başka, odayı süsleyen bir dekor yoktu.
Masanın üzeri çatal, bıçak, bardak, silah ve belgelerle doluydu.
Bardaklar boşaldıkça, kenarda duran \'güven kazanmış\' köleler,
bardakları sadece 'en iyiler'le dolduruyorlardı. Hararetli bir
konuşmanın ortasında oldukları belliydi. Servisin gelmesiyle konuşma
yarım kalmış, sıradan şeylerden bahsetmeye başlamışlardı.

"Zayıflamayı hiç düşündün mü, Kenneth?" dedi, sarışın adam, ağzındaki
purosunun ardından. İthafen konuştuğu şişkonun tek derdi ise gelen
servisin sulandırdığı ağzıydı. Yine de cevap vermeye harcayacak iki gram
nefesi vardı.

"Zayıflık, hazır yemeklerimizi satın alanlara pazarladığımız bir ürün
Dimitriv." diye güldü akciğerlerinin kestiği nefesiyle birlikte.

Herkes klişe pislik gülüşlerini atarken, masanın öbür tarafında oturan
ve sürekli elindeki çakmakla oynayan kirli sakallı adam somurtuyordu.
Derinlemesine yaslandığı koltuğundan ayrılarak masaya yönelttiği bedeni,
ciddi biçimde yapılıydı. Eski bir asker olduğu yahut özel operasyon
birimlerinde hizmet etmişliği belli oluyordu yüz hatlarından. Uzun
masanın bir ucundan diğer ucuna servislerini yapmış ve çemberi
tamamlamak için öbür tarafa geçmekte olan garsonu gören çakmaklı adam,
sadece elinin tersini havaya kaldırdı ve garson, hiç zaman kaybetmeden,
bir sonraki ensesi kalına yöneldi. Diğerlerinin aksine bu herif, puro
değil sigara içiyordu. Dudaklarının ucunda birikmiş küllerle birlikte
sigarasını, önünde bulunan siyah küllüğe bastırdı ve konuşmaya başladı.

"O halde seni, onlardan farklı kılan nedir?" diye sordu, şişkoya bakıp
hafifçe gülümseyerek.

"Ben hepsine hükmedenim, Jaros. Hepsinin üstündeyim." dedi Kenneth,
Jaros\'a bakmaya tenezzül dahi etmeden. O an, sadece önündeki kabuklu
deniz canlısının midesini deşme isteği vardı içinde. Anlaşılan bunu
eliyle yapmayı planlıyordu. Fakat kimse, dünyada bu pisliği
temizleyebilecek yeterli sayıda peçete üretildiğinden emin değildi.

Jaros, önündeki bıçağı hızlıca Kenneth\'ın önüne ittirdi.

"Biraz medeniyete alışmaya çalış derim. Besin zincirinin de en
tepesindesin."

Fakat, o gülüşmeler arasında, böceğin karnından çıkardığı parçaları
ağzına tıkıştıran adamdan cevap alamayarak, yemek yemiyor olmanın
verdiği huzurla bir sigara daha yakmıştı.

Bahşişini almış olan garsonun kapattığı kapının ardında kalan anılar
ise, kabuklu yemeğin gözlerinde saklıydı.

"Böcek altında böcek." sesi yankılandı hafifçe, renksiz karavanın
içinde. Tanıdık, tanımadık bütün yüzler, birden en tecrübelilerine
dönmüştü.

"Kayda başlayın." dedi Merfr. Yapılacak olan dinlemenin, tüm hazırlığa
son noktayı koyması gerekiyordu. Emin olmalıydılar, tüm pislikler aynı
anda içeride olmalıydı. En sıska balıktan, en sivri dişlisine kadar
bilmeliydiler.

Kırk küsür sene öncesinin bilim kurgu filmlerindeki büyük, canavar
bilgisayarları andıran geniş cihazın başındaki görevli işine başlamıştı
ki bir takım sesler, ekrandaki ses dalgalarıyla beraber algılara hitap
etmeye başlamıştı.

"\...Neden bu kadar korktuğunu bilmiyorum, Venr."

"Hayır! Hayır! Hayır! Bu kadar aptalca davranmaya lüzum yok. Sadece
satışları düş\..."

"Bak. Dimitriv de farkında. Seraların tehlike oluşturmadığından eminiz."

"Senin midende bir kara delik var, Kenneth."

"Mutfağı buraya taşımamızı ister misin?"

Merfr, emindi. Jaros\'un sesini duymuyordu belki, ama suratındaki
ifadenin sessizlikten bile anlam çıkarabilir bir bilgeliği vardı. Diğer
sesler önemsizdi. Sadece bir adam, diğer herkesten daha büyük bir
tehlike arz edebiliyordu. Her şey, potansiyeli yönlendirmekte saklıydı.
Yavaşça çenesini sıvazladı ve gözlerini başka bir yana çevirip derin bir
nefes alıp verdi. Kendisine yavaşça yaklaşan Beren\'i dahi fark
edememişti. Dünyaya döndüğünde ise, soru çoktan sorulmuştu.

"İyi misiniz?" dedi Beren, merakla.

Merfr, dönüp Beren\'e baktı ve hafifçe gülümseyip alaycı bir cevap
sundu.

"Sadece\... Kenneth orada ise, böceklerimizden birinin onun midesini ne
zaman dinlemeye başlayacağını merak ediyorum."

Beren gülümsemişti. Diğerlerinin aksine, bir an önce başlayıp bitmesini
bekliyor gibi bir hali yoktu. Sanki, her anı yaşamaktan yanaydı.

"O halde, ne zaman giriyoruz? Ernesto, Vladmir ve diğerleri, bardaki
yerlerini aldılar."

Son bir nefes verip kafasını hafifçe sallayan Merfr, karavanın kapısına
yönelirken içerideki bir avuç insana göz gezdirdi. Yönlendirme bekleyen
suratlara, ışık kaynağı olması gerekiyordu.

"Sen, sen ve sen." dedi, içlerinde Beren\'in de bulunduğu üç kişiyi
göstererek;

"Çıkışları tutan gruplara destek için ayrılın. Diğerleri beni izlesin."

Yavaşça araladığı kapıdan ilk adımını attığı anda gördüğü şey, içen ve
dilenen insanlar olmuştu. Umursamak zorunda değildi. Kimse değildi,
belki. Birileri eğlenirken, diğerlerinin uyuşturucu için para toplamaya
çalışması ne kadar anormal olabilirdi ki?

Bunları düşünecek zamanı yoktu elbette. Karavanın önüne doğru sakince
yürüdü ve seçtiği üç kişinin karşıya geçmesi için kenara çekildi.
Çevredekilerden emin olduktan sonra, lokantanın girişine doğru
ilerlemeye başladı.

Ufak bir odada toplanmış takım elbiseli katiller. Kolay para değil tabii
ki. İşin içinde alın teri olmadığını söylemek zor. Legal mi? Kimin
umurunda? Tek önemli olan, odanın bir tarafında bulunan geniş ekranların
önünde oturan adamların ileteceği bilgiler. Alınan notun bir haberciye
verilmesi ve devamında aynı koridorun sıcaklığı.

Duman dolu odanın içinde konuşan, bağıran, tartışan tonla ses. Fakat
sessiz biri vardı ki, haberlerin ona iletilmesi olağan görülüyordu. Elde
ettiği bilgiyi patronuna götüren haberci, yavaşça Jaros\'un kulağına
yanaştı. Jaros, herhangi bir istihbarattan haberdar olmaya açık ve
karşıt planlar üretmeye hazırdı. Bu nedenle, sigarasını söndürürken
kulağına fısıldananlardan ne kadar hoşnut olmasa da, ifadesinde fazla
bir değişiklik yaşanmadı. Ya da zaten en kötüsü için hazırlıklı olan
insanlardan birisiydi. Kül tablasına indirdiği, sigara filtresini
darmadağın eden darbeyi sadece Dimitriv fark etmişti. Fakat ortalığı
kızıştırmamak için olsa gerek, kafasını sağa doğru hissedilemeyecek
hızda hareket ettirerek, Jaros\'a kapıya doğru gitmesi için işaret
verdi.

"Bize biraz izin verin." dedi Dimitriv, zorla gülümseyen suratının
yalanıyla. Ayağa kalkıp yavaşın hızlısı adımlarla kapıya ilerledi. Biraz
sonra Jaros da yanındaydı.

"Durum daha vahim. Bu kadar sesli geleceklerini düşünmüyordum." diye
fısıldadı Jaros, Dimitriv\'in kulağına yanaşıp.

"Peki, ne diyorsun?" Dimitriv\'in bakışları, bir avcının kurduğu tuzağı
izlemesine benziyordu. Fark ettirmeden süzmüştü odadaki adamları.

"Planladığımız gibi. Sadece daha dikkatli olacaksın."

Jaros\'un gözleri Dimitriv\'i izliyordu, kafası ise söylediklerini
onaylamanın peşindeydi. Dimitriv yerine yönelirken; Jaros, Kenneth\'in
omuzlarını kapsayarak mesaj verme peşindeydi. Yağ dolu bedenin, koca
kafasını zorlukla taşıyan omuzlara biraz yüklendikten sonra izinlerini
istemek üzere huylarına gitmeye başladı.

"Beyler! Eğer izin verirseniz, aşağı kata inmek ve sizin gibi
pisliklerle takıldığım için kendimden nefret etmek istiyorum." diye
bağırdı Jaros, gülerek.

Kapıyı açarken duydukları ise, kendisinin adi bir herif olmasından,
cehenneme kadar yolu olmasına ve en çok da servis edilen yemeğin
aşçılığına yakınmalarla doluydu. Kapıyı kapatırken, Dimitriv\'in
durumundan emin olduğunu bir kez daha kendine kanıtlamak istemişti.
Jaros\'un yanında yürüyenler, sadece en iyileriydi: Ona bilgi taşıyanlar
ve bu bilgiler doğrultusunda adam öldürenler. Görünüşe göre, asansörün
taşıyabileceği yük kapasitesi göz önünde bulundurulmuştu. Jaros ve yedi
adamı, barın bulunduğu kata inmek üzere asansöre doluşmuş, aynalar ve
iğrenç bir müzik eşliğinde bir kat aşağıya iniyorlardı.

Biraz sonra, durması gereken noktada yolculuğuna son veren asansörün
kapıları açılmış, Jaros\'a pek de yabancı olmayan bir sima karşılamıştı
içeridekileri. Temiz suratlı, kısa saçlı ve yalancı bir avukat tiplemesi
klişelerinin doruklarında gezen bir muhasebeci.

"Toplantı odasının yerini unutmadığını umuyorum, Jaros." dedi Talen,
yanından geçen iri yarı adamları ve kapanmak için can atan asansör
kapısını umursamadan.

Jaros ise sadece hafifçe sırıtıp Talen\'ın omuzuna elini koyarak
yanından geçti. Talen\'ın asansöre binmesi için yavaşça itekledi ve hiç
hazzetmediği bir adamdan kurtulma taktiklerinden belki de akla gelen ilk
yöntemi uyguladı.

"Kendine iyi bak, hırsız."

Asansörün kapıları kapandıktan sonra Jaros\'un ilk yaptığı iş,
adamlarının yerlerinde olup olmadıklarını kontrol etmekti.
İstihbaratçısı ve iki iyi tetikçisiyle beraber, barın en konforlu
koltuklarından birinde oturmakta olan birkaç uyuşturucu müptelasını
yerinden etmiş, geri kalan adamları çıkışlara dağıldıktan sonra da bar
ortamını kontrol edebilecekleri önemli noktalara yerleşmişlerdi. Tabii,
beş tetikçi bu kadar büyük bir ortama yeterli değildi. Fakat Jaros\'un,
her zaman, kendine ait kaçış planları vardı. Ve herkes birbirinin
becerisine güvendiği sürece, önlerine yığılacak bir orduya karşı dahi
şansları olacaktı.

"Rom ve soda." diyerek, şu \'aşırı\' konforlu bar taburelerinden birine
yerleşmişti Jaros.

Barmen yapması gereken işle uğraşadursun, Jaros\'un sol yanındakiler
ortamı çoktan terk etmişlerdi. Yanına oturan kişinin, tehlike arz
ettiğini hissetmekten değildi belki. Ancak bir adam, bir asansörden,
yanında konuşmamaya yemin etmiş adamlarla çıkıyor yahut çıktığını belli
ediyorsa, o adamın yanından kalkılır. Bir çeşit içgüdüdür bu, hayatta
kalma şansını arttıran.

"Hayatta kalmak için yapmanız gereken şeyi biliyor musunuz?"

Jaros\'un sağ eli, barın üzerinde içkisini sallayıp yudumlamakla
uğraşırken, diğer eli belinin üzerindeydi ve avucunun içinde bulunan
siyah nesneden bir \'klik\' sesi gelmişti. Gözleri içkisini; hisleri,
yanında oturan iki gencin hareketlerini takip ediyordu.

"Öğrendiğiniz her şeyi unutarak uygulamaya geçmek. Ve, öğrendiklerinizi
unutmadan çabalamak. İşte bu şekilde tecrübe kazanabilirsiniz."

Birasından bir yudum daha alan Ernesto, hemen yanında oturan ve az da
olsa gerginliğini az da olsa belli olan Vladmir\'e bir bakış attı.
Kafasını hafifçe sallayarak Jaros\'a döndü.

"Tecrübe kazanmanın pek çok yolu vardır, Palemari." dedi Ernesto,
birasını bitirmek istediğini belli edip önüne dönerek.

"Görev başında içmekten bahsettiğiniz çok film izlememiştim son
zamanlarda. Bence tecrübeyi her yönüyle yaşamanın bir anlamı yok."

Hafifçe gülümseyen Ernesto\'nun kulağına gelen fısıltı ise, bulunduğu
durumdan biraz daha ürkütücü ve bir o kadar güven vericiydi.

"Arkanda. Tam hizada." dedi Lucian, Ernesto\'nun kulağına uzanarak.

Ernesto\'nun gülümsemesi, kimsenin hissedemediği gerginlik kat
sayısından biraz daha yukarıdaydı. Harekete geçmek için akıllıca bir
zaman mıdır bilinemezdi, lakin aklı yerinde olmayan ve bunu belli
etmeyen bir adam için kaybedecek çok az şey vardı.

"Daha fazla adam getirmeliydin." dedi Ernesto; Jaros\'un, içkisini
bitirmeye hazırlandığı bir saniyeyi kollayarak.

Sinsi bakışlarıyla ve doğru anı tartmayı, mantığından uzaklaştıran
refleksleriyle izliyordu solunda oturan \'tecrübeli\'yi. Saniye farkıyla
silahı kendisine doğru çekip tam arkasında bulunan adama doğrultan
Ernesto\'nun esas güvendiği şey, Jaros\'un parmağını tetikleyecek
refleksleriydi. Tahmin ettiği sonucu almasıyla Jaros\'u oturduğu
tabureden fırlatması bir olmuştu. İnsanlar etrafta koşuştururken, barın
birinci çıkışında bulunan adamı vuran Vladmir\'le beraber, barmenin
bulunduğu yana atmışlardı kendilerini. Tabii tetikçilerin kurşunları, o
anın sıcağında barmeni hedef alıp götürmüştü.

Yerden hızlıca kalkan Jaros, az önce vurulan adamının silahını kaptığı
gibi, başını aşağıda tutarak, koltuklardan birinin arkasına attı
kendini. Paniklemiş insanlar arasında, barın bulunduğu yere taciz ateşi
açmakta olan adamlarının durumlarını gözden geçirerek hedefi olan, bar
bölümüne en uzaktaki çıkış kapısını gözüne kestirmişti. Kapıya doğru
koşarken birkaç el ateş ateş etti ve düşmanının duyularıyla senkronize
olmuş atış aralığını sekteye uğratmaya çalıştı.

"Üçü, asansörün yanındaki koltukların arkasında. Diğer ikisi, öteki
çıkış kapısının yakınında." dedi boğuk ses, Ernesto\'nun anlayamadığı
bir nedenden ötürü.

Ernesto, teşekkür etmeye zaman bulamadan Vladmir\'e bir ıslık çaldı ve
çıkış kapısını işaret etti. İkisi de aynı anda yerden yükselerek ateş
etmeye başladılar. Ernesto\'nun vurduğu istihbaratçı yere yığılırken,
diğerleri çoktan saklanmıştı. Vladmir ise, Ernesto\'dan biraz daha hızlı
çıktığı için, kapının yakınındaki iki korumanın hakkından gelmişti.
Fakat Jaros, yarattıkları kaosa güvenmekte haklı çıkmış ve çoktan ortamı
terk etmişti.

Silah sesleri sokakta yankılanmaya başladığında oluşan panik, sivil
polisleri pek etkilememişti. Daha doğrusu, ortalıkta hiç sivil polis
yoktu. Binanın çatısındaki yerine geri dönmüş olan keskin nişancı,
şimdilik kimseyi göremiyordu. Yakasında bulunan telsizi açıp rapor
vermeye yeltendi. Fakat ensesinde hissettiği demir ve burnuna tanıdık
gelen barut kokusu, onu durdurmaya yetmişti.

"Yerinde olsam denemezdim." dedi Alaik, arka cebinden kelepçeyi
çıkarırken.

Tüfeği yanındaki polise emanet eden Alaik, yakasındaki telsizin
düğmesine bastı. Ayağı ise, yerde yatan keskin nişancının sırtındaydı.

"Çatı güvenli."

Kelepçelediği adamı yangın merdivenlerinden indirmek üzere, çatının tam
ortasında kalan kapıya yönelmişti Alaik. Silahını çekip kapının yanında
yerini aldı ve adamı aşağı indiren polislere baktı. Kafasını sallayıp
ensesine sıkıca bastırdığı adamı onlara emanet etti. Kapının kolunu
yavaşça çevirdi ve hızlıca açıp boşluğa nişan aldı. Silahını birkaç kez
salladı ve herhangi bir hareket algılayıcının olmadığını fark etti.
Işıkların yanması, kendisi için bir tehlike oluşturabilirdi. Bu yüzden
kurşun geçirmez yeleğinin cebinden çıkardığı ufak el fenerini yaktı ve
merdivenlerin karanlığında kayboldu.

"Üstündeyim." sesi duyuldu, telsizden.

Yerde yatan iri yarı cansız bedenin hemen yanında duran Ernesto,
kafasını Vladmir\'e çevirdi ve telsizinin düğmesine bastı.

"Jaros kaçtı. Tekrar ediyorum. Jaros kaçtı!"

Vladmir kafasını hızla salladı ve bara yöneldi. Bu esnada Ernesto\'nun
istikameti ise asansör yönündeydi.

Normalde, asansörün bir katı çıkması bu kadar uzun sürmezdi. Belki
gerçekten de, belirli durumlarda zaman yavaşlayabiliyordu, kişiden
kişiye değişen bakış açısıyla elbette. Hislere anlam vermeye çalışmak
şöyle bir yanda dursun, asansör kapısının üzerindeki mavi dijital ekran
artık üçüncü katı gösteriyordu. Yeni sorunların habercisi asansör sesi,
fısıltılı bir gerginliğe sebep olmuştu. Ne de olsa, etrafı polislerle
çevrili bir binanın içinde kapana kısılmış durumdaydı millet.

Asansörün kapıları yavaşça açıldı ve olabildiğince boş bir manzarayı
gözler önüne serdi. Paranın satın alabildiği korumalardan birisi, silah
arkadaşlarına bir bakış attıktan sonra yavaşça doğrulup asansöre doğru
ilerlemeye başladı. Yangın merdivenine karşı önlemlerini alıp bir camı
çoktan bloklamışlardı. Ancak koridorun diğer yanındaki cam, fazlasıyla
savunmasız görünüyordu. Yukarıdan bakanlardan aksi bir emir gelmedikçe,
bu dar koridorların korunması gerekiyordu ve aralarından hiçbiri, bu
çaresizliğe isyan edebilecek bir konumda değildi.

Asansöre yaklaşmış olan adam, ardından yükselen o yıkılmaz destek
eşliğinde kapı eşiklerinden, sanki alabildiğine karanlık ve geniş bir
asansörün içini arayacakmış gibi sağını solunu kontrol etmekteydi. Belki
bir düzenek veya bir bit yeniği ile karşılaşmak için bu haltı etmişti.
Ne bir delik, ne bir düzenek; eli halen tetikte, kafasını arkasına
çevirip suratına bomboş bir ifade ile bakan en yakınındaki bir başka
korumaya kafasını salladı ve durumun olumsuzluğunu özetledi.

Ancak koridorun diğer yanında, dört koridor ağzının üzerinde bulunan
havalandırma kapağında bir hareketlenme belirmişti. Ne yazık ki,
hadiseye şahit olabilen tek kişi, biraz önce asansörün içini kontrol
etmiş ve ardına bakmakta olan zavallı koruma olmuştu. Havalandırma
kapağından aşağı düşen uzun, metal bir cismin ortalığı dağıtacağını ne
şekilde, ne ara haber vereceğinden emin değildi. Öte yandan, bir bakıma
insanları korkutmak için para almayı kabul etmişti; sözleşmesinde ölmek
ile ilgili bir ibare bulunmuyordu. Önce parmağıyla olayın yaşanmakta
olduğu noktaya dikkatleri çekmek istedi, sonra son nefesiyle insanlık
namına diğerlerini uyardı. Fakat bomba çoktan yere düşmüş ve büyük bir
şans ile dikkatleri üzerine çekmeyi başarmıştı. İlk tepkisi, kendisini
kurtarmak olacaktı; daha önce hiç ulaşamadığı bir hız ile asansörün
içine attı kendini.

Gözleri kör eden bu ışık, koridor boyunca dünyaların karanlığa
gömülmesine sebebiyet vermişti. Asansörün içine atlamış olan ve bir deve
kuşunu andıran koruma, henüz durumun vahimiyetini ölçmeye vakit
bulamamış iken, asansörün diğer tarafından bir çift ayağın, tüm vücut
ağırlığını tabana verdiğini hissetti. Bir anda kafasını kaldırıp sağ
yanına baktığında, Ernesto\'nun silahının kabzasına merhaba demek
zorunda kaldı. Bayılttığı adamı öylece bırakmaya kıyamayan Ernesto,
asansörden dışarı adım atmadan önce yerde yatan adamın silahını aldı ve
zemin kat düğmesine bastıktan sonra koridora, curcunanın devam ettiği
yere yöneldi.

Açık kalmış olan cam çoktan kırılmış, Vladmir ve üç adet polis memuru
koridora dalmıştı; Önüne çıkan ilk birkaç korumayı yere yığan Alaik, bol
keseden kelepçe aramanın peşinde idi. Tek kurşun dahi ateşlenmemiş
olmasıyla hangi insancıl yanlarının gurur duyacağını bilmiyordu kimse.
Konuyu fazla irdelemeden odaları kontrol etmeye başlamışlardı.

Sağdaki ilk odanın kapısına yaklaşan Ernesto, şarjörünü kontrol etme
takıntısını aksatmadı ve şarjörünü çıkartıp tekrar taktı. Hazır olduğunu
hissettiği anda ise beyninde yankılanan tek cümle vardı:

\'Düşünme; yap!\'

Kapıyı açtığı vakit, içeride, bilgisayar masasının diğer yanında
saklanmış adamı gördü ve nişan aldı. Adamın silahı olmadığından emin
olduğuna inandırdı kendini, umursamazlığın doruklarında odanın diğer
yanlarını kontrol etti.

"Yere yat ve birisi aksini söyleyene kadar öyle kal." dedi kısık sesle.

Karşı koymaya niyeti olmayan adam ise, Ernesto\'nun emirlerine uydu ve
gözlerini kapatıp beklemeye başladı. Kapının eşiğinde bulunan Vladmir,
Ernesto\'nun kelepçe takmakta olduğunu gördü ve diğer kapıya yöneldi.
Eşikte durup Alaik\'e baktı. Kafasıyla, Ernesto\'nun bulunduğu odayı
gösterdi. Önünde durduğu kapının kolunu yavaşça çevirdi ve hızlıca
kapıyı açıp içeriyi kontrol etti. Boş olduğundan emin olarak dışarı
çıktı ve Alaik\'in silahını doğrulttuğu koridora yöneldi.

Bu sırada Alaik, telsiziyle haber verme peşindeydi. Olabildiğince kısık
sesle konuşuyordu. Zira toplantı odasında bir dolu silahlı adam
bulacaklarından emindi.

"İkinci kat koridor temiz, destek bekliyoruz."

"Biri asansörle aşağı iniyor." diye ekledi Clementi, Alaik'in suratına
dahi bakmadan.

Henüz, eski dostuna kızgınlığını üzerinden atmak ile atmamak arasında
mekik dokumakta olan genç komiser, gözlerini koridorun sonuna çevirdi ve
asansörün yukarı çıkmaya başladığını gördükten sonra, istikametlerinin
son engeli olan büyük kapıya yöneldi. Kapı eşiğine vardığında yanında
bekleyenlere bir bakış attı ve hazır olduklarından emin olmak için
kafasını salladı. Kapıyı açmaya yeltendiğinde ise ilginç bir telsiz
anonsuyla kendine geldi.

"Siz, salaklar nerede kaldınız?"

"Marcus?" diye sordu, Ernesto.

"Kapıyı açıyorum. Ateş etmeyin."

Toplantı odasının kapısı açıldığında, odanın manzarası ve saldırıya
hazırlanmış üç adamın surat ifadeleri kayda değerdi. Odadaki polisler,
gözaltına aldıkları adamları ayağa kaldırmış, kapıya itekliyorlardı.
Marcus ise silahını kılıfına sokmuş, şaşkın üç adamı izliyordu.

"Dimitriv, biz içeri girdiğimizde gözden kaybolmuştu." diyerek konuya
giriş yaptı Marcus.

"Ha? Evet."

Alaik\'in ifadesi biraz umursamaz görünüyordu. Altında yatan şaşkınlığı
göstermekten kaçınıyordu elbette. Hiç zaman kaybetmeden odaya dalıp
herkesin dikkati farklı yönde iken, nereden girdiklerini anlamaya
çalıştı.

"Ne zamandan beri kafamıza göre operasyona müdahale ediyoruz?" diye
sordu Vladmir, silahını kılıfına sokup yakaladıkları adamlardan birini
ensesinden yakalarken.

"Sorgulama yeteneğimi geliştirdiğimden beri." Marcus\'un cevabı,
gülümsemesinden daha sırıtkandı.

Muhtemelen, binanın alakasız bir köşesindeki, bilinmeyen bir geçitti.
Karanlığı yaran tek şey, Jaros\'un elindeki fener ve dar merdivenleri
inerken kontrol altına almaktan çekinmediği metanetiydi. Bir adam
uzunluğunda olsa da, dar ve fark edilemeyecek olması için, ince adımlara
sahip bir vida gibiydi merdivenler. Belli ki amaç, üç kat inip arka
kapıdan çıkmak değildi, elini kolunu sallayarak.

Önce kapıyı gördü, geniş, sağlam ve metal. Fenerini, kapının sağına
döndürdü ve duvara gömülü, tozlu panele yaklaştı; panelin üzerindeki toz
katmanını eliyle hava savurduktan sonra panelin sol köşesinde kalan ufak
bir düğmeyi basılı tutarak dijital ekrana ulaşıp şifresini girdi.
Fenerini az önce indiği merdivenlere çevirdi ve açılan kapının çıkardığı
sesler arasında, merdivenlerin diğer ucundan gelebilecek olası bir ayak
sesini duymak için bir süre bekledi, nefesini tutarak. Tehlike arz
edecek bir sesin yankılanmadığından emin olduğu vakit, sonuna kadar
açılmış kapıdan geçti ve diğer taraftaki panele başka bir şifre girip
kapının kapanışını izledi.

Tedbirliydi. Kapının kapandığından emin oldu ve arkasına dönüp, uzun
koridorda yürümeye başladı. Bir çeşit kaçış tüneli, yahut bir sığınaktı
burası. Pek içeriğe sahip olduğu söylenemezdi. Uzun, metal bir koridor.
Olası bir bombardımana karşı yapılmış gibi görünüyordu. Savaş döneminde
inşa edildiği belliydi. Hemen ardından temizlenmiş ve tarihin karanlık
bir köşesine hapsedilmişti. Elbette bir takım çakalların bu sistemi
kullanmaları beklenebilirdi. Lakin bir devletin, böyle bir bilgiyi hangi
seviyeye gömeceğini öngörmek için, muhtemelen bu savaşta derin bir yara
almış olmak gerekiyordu.

Koridorun sonuna ulaştığında, bir kapı rutinini daha atlattı. Bu sefer
çıktığı merdivenler, bir öncekine oranla, gayet geniş kalıyordu. Ucunda
ise, tırmanılacak bir başka merdiven bulunuyordu. Merdivenlerin ulaştığı
noktada büyükçe bir valf kapağı, bu geçide işi düşenlere güven vermeye
adanmıştı. Kapağın ucundaki merdivenlere geldiğinde silahını beline
soktu ve fenerini, dişlerinin arasına sıkıştırıp henüz güçsüz düşmemiş
kollarıyla valfı çevirmeye başladı. Kendini karanlık, tahta kuruları ve
belki de herkesin tanımlayamayacağı aşina bir atmosferin içinde buldu.

Kapağın açılma sesinin bir problem olduğunu biliyordu. Bu nedenle kapağı
açık bıraktı ve kapattığı fenerini, yavaşça yere bıraktı. Silahını çekti
ve dinlemeye başladı. Dışarıdaki ışık, tahta kapının altından giriyor ve
içeriyi, az da olsa, aydınlatıyordu. Hareket eden gölgeler görmüyordu
belki ancak, ilk atışını kapının sol tarafına yapmıştı. Tahtayı delip
geçen mermi, hareketsiz gölgeler arasında bir telaş yaratmayı başarmış;
kendisini beklemekte olan bir bedeni yere yığmıştı.

Kimseye zaman tanımadan tahta kapıyı omuzuyla kırarak dışarı attı
kendini ve kapının sağına bakarken yuvarlanıp, bekleyen özel harekat
polisini miğferinden vurdu. \'Öldürmek için ateş etmeyin\' emri
aldıkları belli olan adamların ateş hattında koştururken güvendiği şey,
tam olarak da, emirlere olan güvenleri ve emirleri uygulama yetileriydi.

Bir limandı, burası. Alabildiğine geniş ve ne idiği belirsiz
konteynerlerle; kıyısına köşesine uyuşturucu zulalanmış konteynerlerle
dolu. Gelişine değil, ancak labirent gibi dizilmiş yüzlercesi ve her
biri farklı renklerde. Gecenin karanlığında ayırt edilemezdi belki,
lakin şehrin ve otoyolun ışıkları, ateş etmeye; namlunun ucundan
parlayan patlamalar ise atış yapılan ve yapılacak noktaları belli etmeye
yetiyordu.

Tam da, Jaros\'un strateji uygulayabileceği bir ortamdı bu. Keskin
nişancılar yerlerini çoktan belli ettikleri için pek bir endişeli
görünmüyordu. Birkaç konteyneri arkasında bıraktıktan sonra, fark ettiği
ilk kör noktaya yerleşip, sırtını konteynere yasladı ve zigzag çizerek
geldiği yola bakış attı. Bir eli tetikte iken, diğer eli arka cebine
uzanmıştı. Çıkardığı ufak telsizi ağzının kenarına yaklaştırıp düğmesine
bastı.

"Şimdi." diye emir verdi, gayet sakin bir ses tonuyla.

Ufak birer fısıltı duyulmuştu. Jaros\'un peşine düşen özel harekatçılar
teker teker yere düşerken, bir kısmı da konteynerlerin arkasına
saklanıp, kendilerini sağlama almışlardı. Keskin nişancılar ise, hedef
alacak kadar nefes alamıyorlardı artık.

Jaros\'un az önce kapısını kırarak çıktığı barakanın yanından fırlayan
Merfr, ölen adamlarının manzarası karşısında durup zavallı bedenlere
acıdı. Daha fazla hayatı tehlikeye atan yuvanın yerini anlayabilmek için
olan bitene adapte olması gerekiyordu. Bu nedenle farkındalığını geri
kazanmaya çabalıyor, lakin telsizden gelen sesler, konsantrasyonunu daha
derin bir çatlaktan kavrayıp paramparça ediyordu.

İnsanın, zamanının dolduğunu anlaması pek olasılık dışında olmasa dahi,
böyle anlarda donup kalmak fazlasıyla mümkündür. Bunu anlamış olacak ki,
Merfr\'ü omuzundan yakalayan el, tecrübeli polisin en yakındaki
konteynerin arkasına kadar koşmasını sağlamıştı. Telsizinden duydukları,
acı çeken adamlar ve destek isteyen diğerleri iken; Merfr\'ün, kenara
çekildiğini fark etmesi biraz zaman almıştı.

"Vinç!" dedi Marcus; nefes nefeseydi.

Belli ki, olayın önceden farkına varıp, kurtarabildiğini kurtarmak için
uzunca bir yol koşmuştu. Ne yazık ki -ve şükür ki- kurtarabildiği tek
hayat, amirinin canı olmuştu.

"Vincin üzerine pusmuşlar. Palemari'nin bunu planlayacağını
düşünmeliydik."

Şaşkın olmasına şaşırmış olan Merfr, kendine gelip Marcus\'un
anlattıklarına odaklanmak zorunda olduğunun bilincindeydi. Zira zaman
kısıtlıydı ve uzaklaşıyordu. Hiç düşünmeden telsizine uzandı eli.

"Liman üzerinde havadan desteğe ihtiyacımız var! Hemen!"

Merfr, bekleyebilen bir adam değildi. Zaten pek çok yarasını bu şekilde
edinmişti. Sabrın, başarılı olmanın yolu olduğunu biliyordu bir yanı.
Lakin, bu basit bir sınav değildi; iyi insanların öldürüldüğü bir
katliamdı. Bekleyemezdi. Kafasını, konteynerin kenarından yavaş ve
dikkatlice uzattı. Önünde yükselen engebeli alanı kontrol etti ve
kontrol altında tutulması gereken noktaları belirledi.

Vinç, limanın sonundaydı. Bu kadar büyük bir alanda hakimiyet
sağlanabildiyse, pek bilinmeyen bir silah kullanılıyor olmalıydı. Bu
önemsizdi. Önemli olan, Jaros\'a ulaşmak ve O\'nu canlı ele
geçirebilmekti. Vince göre hedef noktalarını saptadı ve Marcus\'a döndü.

"Hava desteğini bekleyemeyiz. Diğer taraftan dolaş ve hızlı ol. Kör
noktaları kullan."

Marcus\'u yanına çekip, parmağıyla vincin yanını gösterdi.

"Limanın sonunda bir helikopter rampası var. Jaros\'un hedefi orası."

Marcus kafasını salladı ve konteynerin diğer tarafına koşturup gözden
kayboldu. Merfr\'ün tek umudu, Marcus\'un bu kaostan sağ salim
çıkabilmesiydi ve az önceki yönlendirmesi, bu doğrultuda güvenli bir
istikamet sağlamıyor olsa da, Marcus'un yeteneklerine hayatı pahasına
güveniyordu.. Telsizini tekrar açıp emir yağdırmaya başladı.

"Bilinen noktada keskin nişancılar mevcut. Vinç üzerindeler. Dikkatli
dağılın."

Eğilerek yürümeye başladı, konteynerlerin kenarlarındaki gölgelere
saklanarak. Biraz önce, adamlarının vurulduğu yerde, tam da Jaros\'un
geçeceğini bildiği, koca bir konteyner duvarlı koridora rastladı. Hızlı
ve dikkatli adımlarla ilerlerken tek düşünebildiği, Jaros'u
yakalayabilmek ve bu katliamın hesabını ödetebilmekti.

İki konteynerin arasında kalan, bir adamın ancak sığabileceği ufak
boşluktan dışarı adım atan Jaros, helikopter rampasını görünce
gülümsedi. Telsizini çıkarıp, vincin tepesinde bekleyen adamlarına
seslenmek istedi.

"Rampaya ulaştım. Yerini çoktan belli ettin, daha dikkatli ol."

Etrafı hafifçe kolaçan edip vincin kolonlarından, gözüne kestirdiği bir
tanesinin altına yürümeye yeltendi. Fakat hesaba katmadığı şey, kendi
düşünebileceği her şeyin, eski bir dostu tarafından da
kestirilebileceğiydi. Hesaba her zaman kattığı şey, olacak veya \'çoktan
oldu\' diyebileceği şeyleri hissedebilmesiydi. Bu sefer piyango, çoktan
olmuş olanlardan yanaydı.

"At silahını." dedi ensede hissedilen soğuk metale hükmeden adam.

Barut kokusu almamıştı. Ateşlenmemişti bu silah. Ateşlemezdi, zorda
kalmadıkça. Belliydi kim olduğu.

"Merfr." dedi Jaros, soğukkanlılıkla; silahını yere attı ve ellerini
hafifçe havaya kaldırdı.

Sessizlikten daha acı verici bir şey varsa, o da soğukkanlılıktır.
Merfr\'in kanı bilinmez, lakin Jaros gibi, ölümlerden ölüm beğendiren
birisi için enseye dayalı bir silahtan daha etkili olan şey, arkasını
dönen bir tecrübeli askerdir.

"Dön arkanı."

Emir midir, hata mıdır bilinmez. Lakin bir tarafta merhametli, bir
tarafta zalim bulunuyorsa, ortada tehlikeli bir durum mevcuttur.
Jaros\'un, yavaşça soluna dönerken, tek düşündüğü buydu.

Ani hareketlerin iki güzel yanı bulunur. Önce, hareket ile karşılaşan
taraf şaşırır; ardından, insanlar, bunun akıl işi olduğunu zannederler.
Jaros gibileri için bu bir içgüdü, reflekstir. Sonuç ise, Merfr\'ün
silahının düşmesi ve yüzüne doğru yol almakta olan bir yumruk olmuştu.
Lakin ani hareket ile karşılaşan kişinin de, bir o kadar tecrübesi var
ise o yumruk, boşa gidecektir.

Yerde kavga eden iki adamı gören Marcus, silahını doğrultacağı yönü
bilemiyordu. Yahut, kavgayı kimin kazanacağını. O an içinden geçen tek
şey, vincin tepesinde birkaç keskin nişancının, ortalığı kasıp kavurduğu
ve Merfr'ün bir silah satıcısıyla yumruk yumruğa kavga ediyor olmasıydı.
Amirine yardım etmek istiyordu ise, vinci paramparça etmesi
gerekmekteydi.

Bir an arkasına baktığında, tanıdık bir yüzü görmüştü. Ernesto,
konteynere sırtını vermiş, Marcus\'un yanına koşturuyordu.

"Ne oluyor?" diye sordu Ernesto, sessizce.

"Ateş edemem." dedi Marcus, içinden küfür ettiğini belli edercesine ve
hızla vincin upuzun merdivenine yöneldi, ardına bakmadan.

Marcus\'un neden müdahale edemediğini anlayamamıştı Clementi. Dikkatli
adımlarla, kavga eden iki adamın yanına yaklaştı ve silahını doğrultup
doğru anı beklemeye başladı. Bu sırada kulakları zedeleyen ve limanı
rüzgara boğan helikopter seslerinden birisi, Lucian'a göre, bir polis
helikopteri idi. Ancak daha yakın olan pervanenin niyeti belli değildi.

Merfr\'ü konteynerlerden birinin üzerine fırlatan Jaros, anlık bir
hareketle Ernesto\'nun silahına tekme attı ve dengesini koruyup,
hareketinden aldığı hızla yumruğunu indirdi genç adamın suratına.
Vincin, demir kolonuna yapışan Ernesto\'nun kendine gelmesi biraz zaman
alacaktı. Merfr\'ün durumu ise, \'baygın\' olarak kabul edilebilirdi.

Helikopterin alçaldığını gören Jaros, adamlarının, verdiği talimatlara
harfiyen uyacaklarını biliyordu. Helikopter fazla alçalmayacaktı. Koşar
adımlarla, içinde sadece pilot bulunan helikopterin alçaldığı açıklığa
yöneldi, kendisini takip etmeye yeltenecek mermiler karşısında şansını
zorlayarak.

Haklıydı da. Sarsılmış beynini henüz hizaya sokmaya başlamış Merfr,
yerden kaptığı silahla, Jaros\'un bacağını hedef almıştı. Fakat,
hedefini tutturabilecek kadar odağını bulamadığı için başarısızlıkla,
Jaros'un helikopterin takozlarına atlayışını izlemek zorunda kalmıştı..
Pilotun beklemeye niyeti yoktu. Zira, kaçması gereken bir polis
helikopteri yaklaşmaktaydı. Mermiyi ziyan ettiğini anlayan Merfr,
sinirini ve silahını bir kenara bırakıp Ernesto\'nun yanına koştu.
Adamının başında, gözleri helikopterin liman üzerinde yükselişini
izlerken, nerede hata ettiğini düşünüyordu çaresizce.

Yeterli yüksekliğe ulaştığından emin olan pilot, keskin nişancıların
ardına pustukları kum torbalarını ve silahlarını görebiliyordu. Vincin
kumanda edildiği ufak kontrol kulesinin üzerine çıkıyor olmalıydılar.
Zaman kaybetmeden helikopteri çevirdi ve yükselmeye devam etti. Bu
sırada, kapının açık olduğundan emin olup pilotun yanına geçen Jaros,
adamlarını görmek için kapıya baktığında, soğuk ve kanlı gerçekle
karşılaştı: Marcus.

Elinde iki silahla bekleyen Marcus, helikopterin yeterli yükseklikte
olduğunu görünce, Jaros\'a ve pilotuna zaman tanımadan içeri atladı.
Kapalı olan diğer kapıdan destek alıp silahlarını Jaros\'a doğrulttu.
Fakat Jaros\'un kemeri bağlı değildi ve pilotun paniklemesiyle manevra
yapmaya başlayan helikopter, kemerleri takılı olmayanlar için tehlikeli
olmaya başlamıştı.

Marcus\'un üzerine atlayıp genç adamın kollarını iki yana açarak yaşlı
görüntüsüne meydan okuyan Jaros, pilotun kapıyı kapatmasıyla düşme
tehlikesinden kurtulduğunu fark etti ve fırsattan ilk yararlanan olup
Marcus\'un suratı ile kendi kafatasını tanıştırdı. Lakin genç rakibinin
kendini hemencecik toparlayabileceğini hesaba katmadığı için karnındaki
dizi fark edemedi. Diziyle, kapalı olan kapıya ittiği Jaros\'u, ayağıyla
sıkıştırmıştı Marcus. Basınç uygulamaya devam ediyor ve silahlarıyla,
her iki adamı da hedef alıyordu. Jaros\'un göğsüne uyguladığı baskı,
adamın suratındaki acıdan belliydi.

"İndir şunu!" diye bağırdı pilota.

O gecenin sonu, ellerinden kaçan bir-iki çakaldan ziyade, her adımını
düşünen, fakat yılların verdiği paslanmışlık ile düşmanlarını hafife
alan bir ruh hastasının ellerinde ölen onlarca can ile perdenin
kapanması olmuştu. Ambulans sirenleri ve spot ışıkları altında
parıldayan bir liman dolusu cenaze, hiç şüphesiz operasyondan önce
atılmış başlıkların altında propaganda malzemesi olacak, bugün ölen
herkes birkaç gün sonra unutulacaktı.

Dünya üzerinde iki çeşit sorgu odası vardır; soğuk olanlar ve kasten
soğuk bırakılanlar. Suçlular, soğukta yumuşar; sorguyla kıvama
gelirlerdi. Jaros\'un oturduğu sandalye ile loş ışık ve metal masa da,
bu ortamı sağlamak için orada bulunuyordu belli ki. Sadece oturuyor ve
kelepçelenmiş ellerine bakıyordu. Tırnakları arasına sıkışmış toprağı
temizlemekle meşguldü, o an için. Arada bir, kapının hemen yanındaki
çift taraflı aynaya bakıyor ve onu izleyenlere, \'kendine güveni tam\'
izlenimi veriyordu.

Rutin bir polis ve suçlu prosedürüydü. Polislerin yarısının satılık
olduğu bir ülkede ne kadar adalet varsa, güçlülerin suçluluklarını
sürdürmeleri de bir o kadar normaldi. Jaros da onlardan biriydi ve camın
diğer tarafında kim veya kimler vardı ise, bunu gayet iyi biliyordu.
Etin ve kemiğin de altından.

On parmağın, on tırnağının, onunu da temizlemeye zamanı yetmeden
açılmıştı kapı. İçeri giren tanıdık sima karşısında, tırnaklarına
odaklanmayı seçmişti, Jaros. Güçlü görünmek, belli ki, iyi iş çıkarmanın
anahtarıydı. Jaros gibiler içinse bir değil, binlerce anahtar vardı.
Kapı kapandıktan sonra, karşısındaki sandalyeye oturan adamın soracağı
soruları bekliyordu.

Sandalyeye yerleşip, elindeki dosyayı masanın üzerine bırakan Merfr,
diğer elindeki kahveden bir yudum alıp Jaros\'a dikti bakışlarını.
Meraklı görünmeyen; şüpheci, ifadesizliğe yakın ve kabuğun ötesini
görebildiğini iddia eden bakışlar.

"Tahmin edebildiğinden ziyade, bildiğin üzere Dimitriv\'i
yakalayamadık." dedi Merfr, sakin bir sesle.

Tepki almayı beklemediğine dair bir şüphe yoktu. Kahvesini masaya
bıraktı ve dosyayı okuyabileceği bir hizaya getirdi. Dosyanın kapağını
sinir bozucu bir yavaşlıkta açıp, sayfalarını biraz daha hızlı çevirdi.

"Dosyan geniş. Okurken yoruluyor insan."

Jaros\'un tepkisi, hafifçe sırıtmaktan ibaret olmuştu. Tırnaklarıyla
uğraşmayı bırakıp önce Merfr\'e baktı; sonra dirseklerini masaya dayayıp
kulağının nerede olduğuna dair bir işaret verdi.

"Rol yapmayı bırakalım, o halde. Dimitriv nerede?"

Küçümseyici bir gülüşün ardından Jaros, konuşmaya başladığı anın bu
olduğunu fark etmişti. Gülerken çevirdiği kafasını, hızlıca Merfr\'e
çevirdi.

"Rol yapmaktan bahseden sensin ha?" dedi Jaros, gülümseyerek. Tehditkar
bakışları, sinsi gülüşüyle birleşmiş; baktığı yeri delip geçiyordu.

"Anlatmama izin ver o halde."

Söylediklerinin ardında bir bağıntı bulunuyordu. Ne istediğini Merfr\'ün
bildiğinden emin bakışları, kendini belli ediyordu. Sıkıntıyla dışarı
bir nefes veren Merfr, cebinden çıkardığı sigara paketini Jaros\'a
uzattı. Biraz nikotin, biraz anlaşabilmekti.

"Ne haltın peşinden gittiğinizi bilmiyorsunuz." dedi Jaros, beklenti
içinde olduğunu göstererek. Karşılığı ise, Merfr tarafından yakılan bir
sigara olmuştu.

"Muhtemelen\..."

İçine çektiği nefesten haz aldığını belli eden konuşması, Merfr\'ü değil
ama; konuşmayı dinleyen bazılarını rahatsız edebilecek bir ayrıntıydı.

"\...size verilen emirleri takip ediyorsunuz. - ki bu normal."

İki parmağı arasına aldığı sigarasını yüzünden uzaklaştırırken, biraz
daha yaklaşmıştı Merfr\'e.

"Seninle beni ayıran şey de bu. Birimiz, emirleri dinler; diğerimiz,
emirleri fahişelik olarak görür."

Jaros\'un sözlerini kesen, Merfr\'in iğneleyici gülüşüydü.

"Dimitriv nerede?"

"Neyi değiştirir ki? O'nun para kaybetmek gibi bir derdi yok."

"Benim derdim, O'nu içeri tıkmak!" Merfr\'ün ciddileştiği, popüler
ismiyle \'kötü polis\' olmaya başladığı, masaya elini vurmasından
belliydi.

Jaros\'un sırıtma bahanesiyse, kahvenin dalgalanışıydı. Ciğerlerini
biraz daha zehirleyip konuşmaya devam etti.

"Sanki içeride uzun süre tutabileceksiniz de."

Merfr hafifçe sırıttı ve ayağa kalkıp kahveyle dosyayı eline aldı.

"Sana bir küllük getirteyim." dedi ve Jaros\'un gözleri kapalı gülüşünü
görmemek için hızlıca kapıya yöneldi.

Kapıyı dışarıdan kapattıktan sonra bir sonraki kapıya yönelerek, sorgu
odasını izleyen ufak dinleme salonuna girdi. İçeride, durumu kontrol
etmekte olan Ernesto, Alaik ve Beren bulunuyordu. Odayı dinleyen ve
görüntüleyen cihazların bulunduğu masanın hemen yanında, camın bitimine
yaslanmış olan Ernesto; cihazların başında bekleyen, rahat bir
sandalyede oturan Alaik; ikisinin de başında bekleyen ve bakıcılık
yaptığı belli olan Beren, kapının açılmasıyla birlikte bakışlarını
Merfr\'e yönlendirmişlerdi.

"Prosedür. Ama zaman kaybı. Bu vakti Dimitriv'in izini sürmeye
harcayabilirdik." diye serzenişte bulundu Merfr, kapıyı kapatırken.

"Dimitriv yok; Dimitriv\'e dair hiçbir iz yok." dedi Alaik, ses kaydını
sonlandırıp. Kafasını, Merfr\'e çevirdi ve devam etti.

"Planları vardı. Diğerlerini satıp kendi yakalarını kurtaracaklardı."

"Korkarım öyle. Talen\'ın anlatacaklarından elde edebileceğimiz bir
şeyler olmadığı kesin. Lakin Jaros\'u konuşturmayı başarabilirsek,
doğrudan sonuca ulaşırız."

Merfr\'ün \'başarabilmek\'ten kastını merak eden Beren, hemen atıldı.

"Bunu başarabilme ihtimalimiz nedir?"

Yere bakarken, bir saniye için hafifçe sırıtan Merfr'ün cevabı
gecikmedi.

"Dünya tarihine geçebiliriz."

"Bana beş dakika veriyor olsanız?"

Merfr\'ün, başını kaldırıp Ernesto\'ya bakması, Beren ve Alaik\'in
bakışlarından biraz daha yavaş gerçekleşmişti. Gözlerini diktiği
Ernesto\'nun ciddiyetini süzmesi hiç de zor olmamıştı.

"Bence Marcus\'un yanına gidip durumunu sorsan daha iyi olur."

Ernesto\'nun hissettiği şey, kızgınlıktan çok, güvenilmez sayılmanın
verdiği acıydı.

\'Emredersiniz\' der gibi kafasını sallayarak çıktı odadan. O an için
ardında bırakmak istediği düşünceler, kendisi dışarı çıktıktan sonra ne
konuşulduğuydu. Çocukça bir düşünme şekliydi belki bu. Lakin insan
olmak, merakın her türlüsünü kapsayabilmekti. Karşı koyamazdı buna.

Çok geçmeden ulaştığı bir diğer kayıt odasından içeri daldı.
Karşılaştığı manzara, sigara içen Marcus ve küllüğe dönmüş bir masaydı.
Kayıt cihazının karşısında oturmuş, camın diğer yanında oturmakta olan
muhasebeciyi izliyordu. İçeride başka kimse yoktu; Marcus\'un \'yalnız
çalışmak\' yetisine haddinden fazla uyan bir ortamdı. Bolca duman da
cabasıydı.

Kapıyı kapatmış olan Ernesto\'yu henüz fark edememişti Marcus. Ne
üzerine düşündüğü bulanıktı. Bunun farkında olan Ernesto, hafifçe
öksürerek sinyal verdi dostuna. Aldığı cevap, dudakları eriten sigaranın
söndürüldüğü kül tablasıydı.

"Marcus!" diye seslendi Ernesto.

Marcus oralı dahi olmamıştı. Ne irkilme, ne sesin geldiği yöne tepki
gösterme. Konsantrasyonun tanımını, dik bakışlarıyla süzüyordu sanki.

"Hiçbir halt yok." diye sitem etti Marcus;

"Bu salak muhasebeci hiçbir halt bilmiyor. Dimitriv bu adamı kullanıp
atmış. Buradan çıkacak bir şey yok."

Kül tablasını kendinden uzaklaştırdı ve camın diğer tarafına yaslanıp
çoktan \'kendi\' pozisyonunu almış Ernesto\'ya çevirdi kafasını.

"Bu bir tuzaktı."

"Biliyorum." dedi Ernesto, sigarasını yakıp.

"Merfr\'ün dediğine göre, Jaros\'u konuşturabilirsek dünya tarihinde bir
ilke imza atabilirmişiz."

Marcus gülümsemişti. Kül tablasını masanın diğer tarafına, Ernesto\'nun
önüne ittirdi. Hareket halindeki kül tablasından yayılan küller, zaten
istilaya uğramış masanın biraz daha kül beyaz olmasına neden olmuştu.

"Ne zannediyormuş?" diye sordu Ernesto, Talen\'ın ne bildiğini öğrenmek
için.

Marcus hafif burun kıvırmıştı. Sıkılmış, bıkmış bir hali vardı.

"Dimitriv\'in, aldığı istihbaratı paylaşmadığı belli. Zaten birkaç gün
önce tüm hesaplarını kapatmış ve parasını Talen\'ın bilmediği bir yere
aktarmış."

"Neresi olduğunu bilmediğine emin misin?" diye sordu Ernesto, kül
tablasını doldurmaya niyetlenirken.

"Eminim. Zaten Maliye beş dakika önce ayrıldı; diğer mafya kılıklıların
birikimlerini de çalıp kaçmış."

"Dimitriv, zirvede emekli olmayı seçmiş desene." Ernesto gülmüştü.

"Olabilir." diye cevap verdi Marcus, hafifçe sırıtarak.

Yorulduğu belliydi. Sol elini alnından sürükleyerek saçlarının arasını
gezdirdi ve ensesine kadar sürdü. Hafifçe boynunu kırıp çıkan sesten
aldığı hazzı hatırlattı kendine.

"Uykun yok mu?" diye sordu Marcus.

"Biraz, ama sabaha kadar bekleyebilirim. Yahut Merfr izin verirse
Palemari ile uğraşabilirim."

"İmkanın yok." dedi Marcus.

Göz ucuyla, yanında duran silüete baktı. Bulanık aklı, dibindeki adamın
bir başkası olduğunu kabul ettiğine göre, artık iyiden iyiye yorgun
düştüğüne kanaat getirebilirdi.

"Ben ifadeleri imzalatıp eve geçeceğim. İstersen biraz buralarda takıl."
dedi Marcus, Ernesto\'ya dik bir bakış atarak.

Gözlerini Marcus\'un suratına çeviren Ernesto, Marcus\'un dalga geçip
geçmediğini kontrol etmek istemişti. Neticede, Marcus\'a inanmış bir
vaziyette, yaslandığı duvardan ayrıldı ve başını sallayıp çatık
kaşlarıyla sırıttı.

"Güzel." dedi Marcus, koltuğundan kalkarken. Bir yandan gözleri,
Ernesto\'nun üzerindeydi;

"Sorumlusu ben değilim. Bilgin olsun."

Ernesto\'nun kendinden emin bakışları ve kafasını sallayış hızı ne kadar
güven verici görünürse görünsün, bir zamanlar gerçekten güvendikleri o
adam değildi artık. Marcus, Ernesto\'nun o geçiş günlerini tecrübe
ettiği için bilincindeydi durumunun. Yine de Ernesto\'nun ikna
yeteneğinin korkutucu yanına ihtiyaç duyduklarının farkındaydı.

Adalet ve denge buydu belki de; bir taraftan çıkarmak ve diğer taraftan
eklemek. Adaleti sorgulamak, Marcus\'a düşmemişti diye yargı yürütemezdi
kimse. Lakin bir saniyeliğine de olsa o kapının önünde duraksamışsa bir
adam, aklını kurcalayan ufak bir kemirgene sahiptir mutlaka.

Öte yandan, karanlığın içinde sessizce bekleyen varlığın nefes alıp
verişi duyulabiliyordu odanın her yanından. Bitmiş tükenmiş, belki de
ölmüş bir çift ciğere çekilen nefes. Derinlerde bir yerlerden geliyordu
sesler. Kulağa fısıldayan şeytan değildi Ernesto için; şeytanı
öldürmüştü, içindeki adam.

Hışımla açılan kapının, kapanışı daha sert olmuştu. Klasik sorgulama
girişlerine küfür eden bir dalıştı bu. Ne elde bir belge, ne de cana
yakın bir bakış; ağızda yarısına kadar sömürülmüş sigara ve kayıt
odasında koca bir boşluk. Yapacaklarını girişinden belli eden
Ernesto\'nun sandalyeye oturmasıyla derin bir nefes çektiği sigarasını
kül tablasına bastırması bir olmuştu. Çektiği zehri, hafif korkulu bakan
gözlere üfledikten sonra konuşmaya başladı.

"Dimitriv sana ne kadar ödüyordu?" diye sordu Ernesto. Gözlerinde hiddet
değil ama rahatsız edici bir hakimiyet vardı.

"Yaşayabileceğim kadar." dedi Talen, hafif yutkunarak; güçlü görünmeye
çalıştığı belliydi.

"*Klişe.*" dedi boğuk karanlık, lakin Ernesto\'nun dikkatine edilmiş bir
küfür değildi.

Hafifçe sırıtan Ernesto\'nun gözleri dik ve yıkıma meyilli
parlıyorlardı. Başını salladı ve sigarasından bir yudum daha çekerek
arkasına yaslandı. O sırada farkında olduğu şey, Lucian\'ın yavaşça
yaklaşıyor olduğuydu. Fark ettirmemeye çalışmıyordu, zira fark
ettirmemekte ustaydı. Hele böyle bir anda.

"Dimitriv\'in saklanıyor olabileceği çoğu yerleşkeden haberdar
olmalısın. Bana bilmediğini söyleyemezsin\..."

"\...Adam, seni resmen sattı."

Talen\'ın düşüncelerini okumak zor değildi. Lakin bildikleri arasında
bir yerlerde gizli, gerçek bir mekan bekliyordu Ernesto ve diğerlerini.
Sadece, Talen bunu bilmiyordu.

"*Köşeye kıstırmak yok. Köşede bekleyen bir cevap yok. Salt gerçeklik.*"

Karanlığın fısıltısını umursamayan Ernesto, cevap bekleyişinin
geciktirilmesinden hiç hoşlanmıyordu.

"Cevap ver!" diye bağırdı.

"Bilmiyorum!"

"Aklında bir-iki yer dönüyor, biliyorum. Bana somut örnek gerekiyor,
Talen, dökülmeye başla ki, en azından iş birliği yaptığın bilinsin."

Talen\'ın, o an için, bildiği tek gerçeklik vardı; karşısındaki adam
\'resmi\' olarak bulunmuyordu orada. Yutkunarak karşı koymaya çalışmak
kalmıştı elinde.

"Ne için? Yazlığının yerini söylersem, şu an hangi cehennemde olduğuna
dair bir kanıt mı bulabileceksin?"

Ernesto gülümsedi. Ciğerlerini bir dem daha zehirledikten sonra,
Talen\'ın söylediğinin doğru olduğunu hatırlattı kendine.

"*Bu kadar basit olma.*"

"Orasını bize bırak. Hayatını, dört köşe arasında geçirmek için para
almıyordun nasıl olsa."

"Az önceki memura da anlattım\... Dimitriv'in konutlarını teker teker
satmaya başlaması dikkatimi çekmişti ama yemin ediyorum: burnumu sokmama
izin vermiyordu.

"Hiç kuşkulanmadın mı?"

"*Aldatmaca.*" dedi Lucian, Talen\'ın oturduğu sandalyeye yüklenirken.

"Hayır. Arsa ve mülk işlerinde epey değişiklik yapardı. Beni 'diğer'
işlerini halletmek için tutmuştu."

Talen\'ın sesinde, titreme değil ama, ufak bir bozguna uğramışlık
sezinmek zor değildi. Patronu tarafından satılmış olmak, her gün önüne
çıkan gündelik bir sorun olamazdı elbette, özellikle de çalıştığı iş
hattı göz önünde bulundurulduğunda ve hala yaşıyor olduğu gerçeğinin
ışığında.

"Dediğim gibi, az önce de aynı şeyleri anlattım. Tamam, şüphe duymadım
değil-"

"Jaros hakkında ne biliyorsun?"

Ernesto\'nun söz kesiş hamlesi, Talen\'ın bir an için sendelemesine
neden olmuştu.

"Palemari? Açıkçası, neredeyse hiçbir şey."

Ernesto, aldığı cevap karşısında tatmin olmadığını belirtmek için
gözlerini hafifçe kıstı ve kafasını yavaşça bir yana yatırarak Talen\'a
baktı.

"Dimitriv\'in eli ayağı ben değilim\... Palemari\'yle de pek alakadar
olmuşluğum yok."

"Bak. Bütün mafya, Palemari\'nin hesaplarına benim baktığımı
zannediyordu. Dimitriv de olayın böyle lanse edilmesinden hoşnuttu.
Çünkü benim Palemari\'nin hesaplarıyla ilgileniyor olmam, geri kalanı
için bir çeşit güvenceydi."

"Sanırım bir yerlere varmaya başladık." dedi Ernesto, nedenini bilmeden.
Lucian\'ın gülümsemesi de gözünden kaçmamıştı, o sırada.

"Nasıl yani?"

"Dimitriv, senin üzerinden, grubun geri kalanına hakimiyet sağlamayı bir
şekilde başarmış. Ufak da olsa, Jaros hakkında bir şeyler fısıldamış
olamaz mı?"

Talen, aradaki bağlantıyı kuramıyor olsa da, o an için bunu umursayacak
kadar sakin değildi. Belli ediyordu veya etmiyordu, orası ayrı. Lakin
Ernesto\'nun umurunda olan şey, Dimitriv veya sıkıcı polisiye romanlara
dahil olacak gerçekçilikler değildi; Jaros\'a karşı koyabilmek ve
kendini, kendine kanıtlayabilmekti. Ciğerlerini zehirleyen haltı,
Talen\'ın gözlerine bakarak masada söndürdü ve Lucian\'ın gururdan
yanaklarını geren sırıtışını görmezden gelmeyi de ihmal etmedi.

İlerleyen saatler, merkezdeki aktif insan sayısını azaltmıştı elbet.
Fırsatçılık için birebirdi ortam. Hızlı adımların yankılandığı koridor,
o an için daha sert ayak seslerine kulak kesiyordu. Açılan kapının
ardından içeriye giren Ernesto, karanlığın ortasında bekleyen yaşlı
kurdu korkutmuşa benzemiyordu.

"Yavru köpek yollamayacaklarından emindim oysa ki." dedi Jaros, küstahça
sigarasını yudumlarken.

Ernesto, yalnızca gülümseyip oturmayı yeğlemişti, cehennem köpeği de
yanında dikilirken. Sigara dumanını suratına üfleyen Jaros\'a karşı daha
az ayık bir kafayla gelmeliydi belki de. Çıt çıkarmıyordu, o an için;
sessizce Jaros\'u izliyordu, gardını almış görüntüsüyle, kendi
karanlığında. Boğuk cehennem, bu sefer, arkasında beklemekteydi.
Ernesto\'yla uğraşmayı bırakmış ve düşmanlarına odaklanmıştı, ne
hikmetse. İlk atış, Jaros\'tan gelmeliydi.

Jaros, kafasını hafifçe eğdi ve gözlerini kısarak gülümsedi.

"Aynanın diğer tarafında kimse yok, değil mi?"

"Tecrübeli olan sizsiniz."

"Siz mi?" diye güldü Jaros;

"Onları kaç dakikalığına oyalayabildin ki, benimle top sektirebileceğine
inanıyorsun?"

Hafifçe sırıtan Ernesto\'nun, eli gördüğü kesindi. Karşısındaki adam
sigarasını söndürürken, bir diğerini yakmanın vakti gelmişti. Duman
üfleme sırası Ernesto\'da idi. Rest sırası da öyle.

"Dimitriv\'in yeri gibi \'basit\' sorularla uğraşmayacağınızdan eminim.
O nedenle, ilk ve son kez soruyorum; bazılarının çok uzaklarda aradığı
şeyin, aslında çok çok yakınlarda olma ihtimali nedir?"

Jaros, masaya dirseklerini koydu ve ellerini birbirine kenetleyip
çenesinin altına aldı. Gözlerini, Ernesto\'ya dikti ve genç adamın
ciddiyetini ölçtü.

"Son zamanlarda dünyaya hiç baktın mı, çocuk? Klişe safsatalara
niyetlenmek gibi bir çabam yok, ama pek çoğumuzun ortak bir yanı var.
Hepimizi kullandılar, kullanıyorlar ve kullanmaya devam edecekler.
Sonumuzu ise biliyorsun. Kendime biçtiğim emeklilik planında onların
müsveddesi olup kenara atılmak gibi bir sonuç yok." dedi ve hafifçe
gülümseyerek ekledi;

"Hala yok."

Ernesto, Jaros\'un anlattıklarının doğruluğundan emindi. Düşündüğü şey
ise, büyük olasılıkla, Jaros\'un farkındalığına yakalanmış olmasıydı.
Bozuntuya vermeden dinlemeye devam etti.

"Dimitriv\'in de pek farklı bir geçmişe sahip olduğunu söyleyemezsin.
Seçimlere yakın yedikleri haltları ise en iyi, ben ve Merfr gibiler
bilir."

Yarım kalmış sigarasını söndüren Ernesto'nun hak veriyor olması, hiçbir
şeyi değiştirmeyecekti. Lakin, odaya girmeden önceki hareket planları ve
şimdiki durumu arasında devasa bir uçurum oluşmuştu bile. Jaros\'un
aklını karıştırıyor olma ihtimalini göz ardı etmişti çoktan. Zira
karşısındaki adamın kaybedecek çok az şeyi olduğu kanısına varmıştı.

"Bu odaya ne halt etmek için girdiğini iyi biliyorum, ismin ne halt ise.
Ancak bilmelisin: Merfr gibilerine aldanmak ile benim gibi birisine
aldanmak arasında bir fark yok."

"Ernesto." dedi genç adam.

"Ernesto Clementi."

"Clementi mi?" Jaros şaşırmıştı; Ernesto\'nun şüpheyle karışık meraklı
bakışlarına cevap vermeyi görev edindiği belliydi.

"Daryl Clementi senin neyin oluyor?"

"Babam."

Jaros hafifçe sırıttı. Önündeki paketten bir sigara daha çıkarması,
ömrünün son günlerini yaşadığı imasında ısrarcıydı.

"Daryl\'dan daha iyi bir atıcı bulursan, kendine bir ordu kur." dedi
Jaros, biraz daha gülümseyerek.

Aklında belirip işkence etmeye başlamış anıları düşünmemek için
uğraşıyordu, Clementi. Ayağa kalkıp kapıya yöneldi. Masanın diğer
yanında oturmuş, düşüncelere dalmış ve sigarasını yakmakta olan adamı
unutmadığının bir göstergesi olarak hafifçe ardına çevirdi kafasını;

"Birazdan, sizi hücrenize götürmek için bir memur yollayacağım."

"Kafanın içinde dönen her fikri dinleme, evlat. Dünyada gerçekten olup
bitenlere göz attığında sudan çıkmış balığa dönersin." dedi Jaros, bir
gözünü dumana kapatmış, kapının ucunda bekleyen silüeti izlerken.

Kapıyı kapatıp, hiçbir şey olmamış gibi koridorda yürümeye başladı.
Hiçbir şey elde edememişti aslında ve işin kötü yanı, kendine kızamıyor
oluşuydu. İleride bekleyen, yorgun olduğu her halinden belli olan memura
sorgu odasını işaret etti. Birkaç adım ötesinde, koridorun sonunda
bekleyen yanık suratın gazabından korkuyordu. Korkuyordu, zira
uykuluydu. Korktuğu şeyin başına gelmemesini istiyordu. Bir bakıma,
kendine kızmaya çabalarken başarısız olmasını, Lucian\'ın kendini
kontrol etme çabasına bağlıyordu.

Belki de karartı bu düşünce ağının farkındaydı ve bu nedenle, yanı
başında süzülen, insanların içinden geçebilen bir figür konumundaydı.
Yahut Ernesto, en başından beri içine düştüğü bu çukura el almamakla
hata etmişti. Belki bir psikiyatr fena olmazdı, diye düşündü ve
istemsizce güleceği vakit kendini durdurup başka şeylere odaklanmayı
seçti. Hayır, asıl aklını karıştıran, Palemari\'nin kısa kestikleriydi.
Ona sormadığı, neden soramadığını bilmediği sorular da cabası. Geçmişten
bu yana arzuladıkları, kendi gayretinden talep ettikleri. Duyguları ve
düşünceleri arasında gidip geliyordu.

Çabalamaya değmez buluyordu, diğerlerinin hayatları pahasına
uğraştıklarını. Haliyle kendisini, arabasının önünde buluverdi; kapıyı
açmak için uzanmış bir vaziyette. Ailesinden yadigar arabasına bindi,
ondan önce binmiş silüeti gözünün ucuyla tartarak. Halbuki, çocukken o
arabaya ilk binen olmak, hatta ön koltuğa binebilmek, heyecanlı bir
yarıştı.

"*Başarısız.*" dedi Lucian, sert bir dille.

"*Adamın dediklerini içine çekiyorsun, fakat onları bir yol haritası
gibi kullanmaktan kaçınıyorsun.*"

"*Belki, benim problemim değil, diye düşünüyorsun ama, senin
menfaatlerini korumak zorundayım. - Aynı zamanda benim de çıkarlarıma
hizmet ettikleri için.*"

Sessiz sedasız bir yolculuk herkesin hakkıydı. Sadece Clementi için bir
lüksü ifade ediyordu. Lakin, düşüncelerini okuyabilen bir \'yalan\'
nasıl olur da kandırılabilirdi ki?

"*Kafa dinlemeye niyetin varsa, sana engel olmayacağım. Ancak bazen bana
kulak asmanın doğru yol olduğunu biliyorsun. Ne zaman kulak asacağını
da.*"

"*Aynen, o barda olduğu gibi, Clementi.*"

Sessizliğin bazen tek taraflı olabildiğine şahitlik ediyordu, arabanın
içi. Gerçek bir insandan, kafasında uydurduğu bir kişiliğe cevap
vermesini bekleyemezdi kimse. Hep öyledir, tüm sinema filmlerinde. Ancak
bazen beklenmedik bir bozguntu uğrayabilirdi sessizliğin kalbine. İşte o
saniye, şehrin trafiğinde parlayan tüm ışıklar, atmosferin içine
karışıverirdi.

"Davranışların saçma."

Olmayan bir beklentiye ilginç bir cevap.

"*Ne?*"

"Dedim ki; davranışların ve zamanlaman saçma."

Ernesto\'nun bu çıkışı, Lucian\'ı şaşırtmıştı. Konuşacak onca şey
varken, dem vurduğu yer garipti. Sanki ilerleme kaydediliyormuş gibi.

"Gerçekliğin umurumda değil ama peşinde oldukların hep değişim halinde."

"*Sabır.*" dedi Lucian, birkaç gün önceki haline dönmüş bir eda ile.

Ardından sadece buhar olup gitmişti, sesi de görüntüsü de. Rahat bir
nefes almak istiyordu. Her insanın omuzunda bir melek beklerken,
Ernesto\'ya bir zebani bahşedilmesi yeterince büyük bir haksızlık iken,
bir de davranışlarının kopuk senaryolara alet edilmesi açıklanabilir
gelmiyordu kulağa. Yine de bir ufak nefes bile, en mantık dışı insanın
dahi hakkı değil miydi? Yahut dünyanın en büyük sadistinin bile bir
yudumluk nefese hakkı yok muydu? Herkes çocuk olmuştu elbet; herkes, bir
zamanlar, masumdu.

Ernesto ise sadece bir gıdım nefes talep ediyordu. Alamayacağını bile
bile.

Yorucu bir gün, hareketli saatler, sabahlamaktan men edilmiş bir polis
ve klişe bir polisiye. Uyumak istemek ve uyumamak arasındaki ince
çizgide opera sahnesine adım atmıştı Ernesto. Akabinde, dolaptan
çıkardığı birayı yudumlamaya başlamış; mutfağın ışığını kapattıktan
sonra, evin aydınlatmasını bir ufak avizeye bırakmıştı.

Oturdu koltuğuna. Sokaktaki lambanın cılızlığından yakınıyordu salona
egemen karanlık. Hiçbir elektronik eşyaya tahammülü yoktu kimsenin.
Soğuk bira ve yorgun bir beden. Düşüncelere dalıp gidecek dahi gücü
kalmamıştı. Dahası, yanı başında dikilip saçmalayacak kimsesi olmadığı
için de, o anı bozmaya niyeti yoktu.

Hiç mi dilekleri, arzuları olmamıştı? Hiç mi daha fazlasına
niyetlenmemişti?

Doğru düzgün bir yemek bile yememişti. Aç ve susuz bir vücut daha ne
kadar dayanmaya müsaitti? Sanki artık bedeninden vazgeçmişti Clementi. O
halde, yaşıyor olmasının çok az sebebi bulunuyordu. Yahut bir başkası
veya başkaları, onun yaşaması için ellerinden geleni yapıyorlardı.

O şubat soğuğunda evi sıcacıktı. Belki de ilk defa sıcağı hissetmişti.
Masanın üzerinde duran bira şişesine bakakaldı o saniye. İhtiyaç duyduğu
bir battaniye değil, bedenin arzuladığı uyku idi.

Karanlığı delmek için elinden geleni yapan loş ışığın gölgesinde,
koltuğun bir kenarında uyuyakalmış genç adam ve evin geri kalanını
kanatları altına almış karanlığın içinde bekleyen aç bir aslan.

"*Tatlı rüyalar\...*"

Uyanış. Bir çeşit delilik anı. Canlı veya cansız; ölü veya diri,
herkesin ve her şeyin konuşabildiği ufak bir kaçamak. Egolarından
arınmış bir masumluğun varlığını hissedebilmek. Yüzlerce, binlerce sesin
aynı anda beyinde çalkantı halinde çatışması. O sesler arasından ufak
birkaç ukde seçebilmek o kadar zor ki, seslerden birinin mantığını
çözmeye fırsat bulamadan diğerinin tecavüzüne uğramak bir hayli mümkün.

İşte o an, bir emir veren sese kulak vermek en mantıklısı olabilir.
Lakin kafanın içinde bir ses emir veriyorsa, kendinde bir problem
aramaya fırsat yaratmakta fayda vardır.

"*Uyan!*"

Açılan ve kapanmak için canla başla savaşan göz kapaklarının arasından,
masanın üzerinde sıcak bir kahve görmüş olmanın acısını çekmeye fırsatı
yoktu Ernesto\'nun. Gerçekten sıcak olup olmadığını tartışıyordu
kafasının içindeki sesler, kupanın üzerinde tüten dumana inat. Bir
kısmı, halüsinasyon olduğunu savunurken, diğer kısmı ise ne kadar
güvenilir olduğu tartışılır bir rasyonellik çerçevesinde davranmaktan
yanaydı. Ernesto\'nun görev edinmesi gereken şey, bütün sesleri
susturmak ve bir tanesine kulak asmayı öğrenmekti.

"*Uyanma vakti!*"

Ne yaptığını ve neden yaptığını umursamadan eyleme geçmek kadar zor bir
ikileme düşmüşlük yoktur insan psikolojisini etkileyen. Kendini arabanın
içinde bulur birden ve ne ara o koltuğa oturduğunu bilemez. Bazılarının
'deja vu' olarak nitelendirdiği şeyin, hasını yaşamaktır nedensiz
davranışlar sergilemek. İşin kötü yanı, bir insan nedensiz olduğunu
iddia ederse; çokça nedeni vardır.

"*Onlar, sadece çocuk!*"

Boğuk sesler arasında, verdiği cevapların dahi farkında değildir bünye.
Arkadaşlarının, amirinin, iş arkadaşlarının ve daha üst
noktalardakilerin soracakları hesaplardan arınmaktır, nedensiz yere
yaşamanın o saniyesini sürdürmek. Kalp atışları hızlanır ve dinlenmeye
çekilir. Vücudun bunu kaldırmaktan başka çaresi yoktur. Zira, yakınlarda
bir ölüm gözükmemektedir.

"*Çocukları alet etmeyin!*"

İçeri atılan, protestocu gençlerin arkasından daha ne kadar
bağırabilirsin ki? Onları içeri atanların da emirlere uymak zorunda
olduklarını bile bile hem de. Güne başlamak için berbat bir senaryo\...

"Protesto tek sorunumuz değil. Farahl\'ın hemen dışında bir mezarlıkta
olanlar hakkında pek bilgi yok. Marcus, Beren ve Vladmir\'i oraya
yolladım. Ernesto da neredeyse burada olur."

Merfr\'ün yüzünde güller açmadığı belliydi. Anlam veremediği şeyler
vardı elbet. Bir de bunca işin arasında garip olaylar boy gösterince ne
yapacağını şaşırması normaldi. Sayıları azdı, şimdilik. Alaik ve
Tara\'dan herhangi bir sorun çıkması muhtemel değildi. Oysa Ernesto için
aynı şeyleri söylemek pek kolay olmayacaktı.

"Clementi'ye sonra döneceğiz." dedi Merfr, sakince;

"\...Protestolar ile uğraşmanın bir anlamı yok şu an için. Yahut
Dimitriv'le."

Kapı açıldığında, içeriye bir çeşit madde bağımlısının girmesini
bekliyordu hepsi. Lakin Ernesto, şaşırtıcı bir biçimde, kendine hakim
görünüyordu.

"Gelebilmene sevindim, Clementi. Umuyorum ki artık işimize bakmamızda
bir sakınca yoktur." dedi Merfr.

İğnelemek değildi amacı, sadece emrindeki bir polisin hayatta kalmasına
yardımcı olmak istiyordu.

"Problem yok. Kendimi kaybettiğim için özür dilerim."

Emin olmak istedikleri nokta da, tam olarak buydu. Merfr için, bugün
olan bitenler hariç, gülümseyebilecek minik bir neden oluşmuştu. Lakin
kısa süreceği belliydi;

"İki bölgede de trafik kapatılmış durumda. Mezarlıkta ne olduğunu
bilmiyoruz. Sisi dağıtmak için ellerinden geleni yapmışlar. Fakat
Marcus\'un söylediğine göre, sis dağılmıyor ve içeri yolladığımız
ekiplerden haber alamıyoruz."

Alaik\'in bilgilendirmesi, nedense, Ernesto\'nun şüpheli bakışlar
takınmasına neden olmuştu. Sakince dinliyordu.

"Terör saldırısı olabilir mi?"

"Olasılık dahilinde Tara. Ama önceliğimiz, çevredeki insanların ve
ekiplerin güvenliğini sağlamak olacak. Ne yapabileceğimize, oraya
vardığımızda karar vermeye çalışacağız."

Merfr\'ün hareket emri gelmişti. Olay yerine intikal etme vaktiydi.

"Dağıtamadıkları sisi bir de biz görelim." dedi Merfr, odadan
ayrılırken.

Tara ve Ernesto, toplantı salonundan çıkan son iki kişi olmuştu. Kapının
karşısında, duvara gömülü televizyona bakarak haberleri izlemekte olan
polisler, amirlerini görünce pür dikkat vaziyetlerini almışlardı.

"Pekala! Toplanın!" dedi Merfr, on beş kadar polis etrafına dizilirken.

"On dakika içerisinde hazır olmanızı istiyorum! Ne ile karşılaşacağımızı
bilmiyoruz, kendinizden emin olmadan yola koyulmayın. Bomba imha
ekipleri ve ambulansların da mezarlığın çevresinde hazır bekletilmesini
istiyorum. Geri kalanını orada tartışacağız. Hadi çocuklar, hadi!"

Merfr\'ün son sözleri ve ardından ellerini çırpmasıyla hareketlenen
ortamdan ayrılmaya yeltenmemiş bir tek Ernesto kalmıştı. Pür dikkat
televizyondaki manzarayı seyrediyordu. Canlı bir yayındı ve polis
barikatının birkaç metre ardından yapılıyordu. Belki de hayatında ilk
defa böyle bir sis görüyordu. Sadece mezarlığı kaplayan, ancak
mezarlığın kapısının önünde neredeyse hiç etkisi bulunmayan. Aklına
hiçbir şey gelmiyordu o an. Bir zombi gibi izliyordu televizyonu.
Durumunu fark eden bir kişi olmalıydı etrafta. Bir kişi.

"Ernesto?" dedi Alaik, koridordan.

Arkadaşının boş bakışlarına şahit olmanın acımasızlığını tatmıştı bu
sayede. Yarım saat öncesine kadar, Ernesto\'nun içeri alınan öğrenciler
için bağırıp çağırmasının ve kendini kaybetmesinin ardından pek de garip
sayılabilecek bir hali yoktu oysa ki. Yine de, onca senelik dostu için
endişelenmemesi mümkün değildi. Tekrar denemeye karar verdi; bu defa
biraz daha yakından.

"Ernesto! Beni duyuyor musun?"

Bir televizyondaki habere, bir de Ernesto\'ya bakıyordu. Kesinlikle
yerinde olmayan bir şey vardı.

"Ernesto!"

Son bağırış etki etmişti. Ernesto'nun gözleri, Alaik\'in suratına
odaklanmıştı. Bu ani kafa hareketi Alaik\'in irkilmesine sebep olduysa
da, hızlıca Ernesto\'nun üzerine yürüdü. Omzuna dokunduktan sonra
suratını seyre dalmış gözlerin boş bakışlarına şahit oldu.

"Ne oluyor sana? İyi misin?"

Ernesto iyi falan değildi. Alaik\'i görüyordu. Ancak, ruhunun çekilmekte
olduğunu hissetmeye başlamıştı. Acı çekecekti.

"Hayır! Bu\..."

Alaik\'i ittiren Ernesto, titreyerek dizlerinin üzerine düştü. Tekrar
yaklaşmak isteyen Alaik\'e eliyle durmasını işaret etti.

"Ernesto! Ne oluyor?"

Ernesto kafasını kaldırdığında, kasılan kasları arasında acı çektiğini
belli eden bakışları yardım için dileniyor, ne yapacağını şaşırmış,
adeta donup kalmış Alaik'in uzatacağı eli bekliyorlardı.

"Ambulans çağırın!" diye bağırdı Alaik, koridora doğru ve hızlıca
Ernesto\'nun yanına çöktü.

Genç adamın gözlerinden akan kan, burnu ve ağzından taşan kırmızı
akıntıya kapılıp gidiyordu. Sonunda baskıya dayanamadı zavallı bedeni ve
titreyerek içine çektiği son acı nefes ile Alaik'in kollarına yığıldı.
Koridorun önünde bekleyen ufak kalabalığa bakan Alaik, sinirlerine hakim
olamıyordu. Fal taşı gibi açılmış gözlerinden fışkıran korku, ne
yapacağını şaşırmış kalabalıktaki panik havasını güçlendiriyordu.

"Ambulans çağırın, dedim!"

Geç kalmışlardı. Yaşam fonksiyonlarından feragat etmiş bir beden için
değil, bedenin içinde yaşam mücadelesi veren bir parça Clementi için.
Çünkü karanlığa gömülmek kadar acı çektiren ve rahatlatan bir duygu daha
olamazdı.

Karanlığın ortasındaydı, Ernesto. Sanki çok yeni bir duyguymuş gibi.
Fakat öyle değildi gerçekler. O\...

"\...her zaman buradaydı\..."

Sesin geldiği yana çevirdi bedenini hızlıca. Tam burada, bir lambanın
düğmesine basılması gerekiyordu. Aydınlatılması gereken yer\...

"\...Ernesto."

"Neredesin?" dedi Ernesto, loş ışığın gölgeleri arasında zor seçilebilen
sinirli yüz hatlarıyla.

"Kasların işe yaramadığı bir yerdeyiz, ikimiz de."

"Göster kendini!"

Ernesto\'nun bağırmasıyla, bir lambanın daha yanması bir olmuştu.
Oradaydı, tüm yanık bedeniyle. Kokmuyordu, o yanıklar\...

"Beni görebilmen neyi değiştirecek, Clementi? Görebildiğin zaman, beni
alt edebileceğini mi zannediyorsun?"

Kavga etmeye hazır hissediyordu Ernesto. Yumruklarını sıkmış,
bekliyordu.

"Yoksa! Benimle boy ölçüşebilecek kadar bilince ve iradeye sahip
olduğundan mı yana, o mide bulandırıcı düşüncelerin?" diye provoke etti
yaratık;

"Kusmak istiyorum."

Lucian, Ernesto\'ya doğru ilerlemeye başlamıştı. Yavaş, sakin, küstah ve
korkutucu. Suratından fışkıran öfke, yeryüzünü ikiye ayırmaya ve tüm
canlılığı yok etmeye yemin etmiş gibi parlıyor, baktığı yeri yakıyordu.
Bazılarının korkularından güç alabilecek kadar rahatsız edici
bakışlarından sakınmak, belki de en büyük hata olacaktı. Ernesto için
ters giden çok şey vardı ne de olsa.

"Senin gibilerle çok kez karşılaştım, Clementi. Benim gerçekliğimden
şüphe eden ahmaklar sürüsüsünüz hepiniz. Unuttuğunuz şey, kontrolün ne
kadar acı verici bir potansiyel olduğuydu."

Ernesto\'nun surat ifadesi hiç değişmiyordu. Lucian\'daki öfke gibi,
Ernesto\'nun da nefret dolu bakışları, ölümü işaret eden bir saat gibi
pusmuştu. Herkes pusuya yatmıştı. İkili oyunlar değildi bunlar. Artık,
kavga etme vaktine çalınan son çanın sesi çınlıyordu kulaklarda.

"Kimsin sen?"

Lucian gülümsedi. Yürümeye devam ettikçe artan tansiyonun
rahatsızlığından yakınmıyordu, ikisi de. Sanki bunu yapmak, bu kavgayı
verip de ölmek için doğmuş gibiydiler.

"Soruyu bilmeden cevap bekleyen zavallılara acırken buluyorum bazen
kendimi. Çoğunlukla mantıksız konuştuğumu iddia eder, et torbaları.
Ama\... Hayır, sadece acıyorum."

Yeterince yakındı araları; mesafe kalmamıştı. Kanama başlayabilirdi.

"O halde, bitirelim şu işi."

Ernesto\'nun ciddiyeti, Lucian\'ın espri anlayışı kadar gaddardı. Lucian
tekrar güldü.

"Daha yeni başladık."

Lucian\'ın pençesinden sıyrılmayı başaran Ernesto, hızlıca yaratığın
soluna kaçtı ve karnına bir darbe indirmeye yeltendi. Fakat, kurallar
farklıydı. Lucian bir anda kaybolmuştu. Ernesto daha etrafına bakmaya
çalışamadan, suratına gelen darbeyle sendeledi. Lakin aldığı darbeyi,
nefretine katalizör etmeyi çok iyi başarmıştı o saniye. Bir anda diğer
tarafından döndü ve dirseğini, Lucian\'ın kafasına geçirmeyi başardı.

Kendine gelmeye ihtiyaç duymadığı her halinden belli olan Lucian,
yeniden karnına çalışmak üzere uzanan elleri yakaladığı gibi Ernesto\'yu
takla attırarak yere yapıştırdı. Yerde aniden dönen Ernesto\'nun yeni
hedefi, nefret ettiği figürün ayakları olmuştu. Lakin, Lucian\'ın
kayboluşlarını haksızlık olarak görmesi gerektiğini henüz
kavrayabilmişti, kuralları kimin yazdığını da.

Yavaşça, dikkatlice ve ağzından öfke kusarak ayağa kalktı. Bu kavganın
kısa süreceğini iyi biliyordu bir yanı.

"Kaçamak kavga edecek kadar korkaksın demek!" diye bağırdı Ernesto ve
kan tükürüp etrafını kolaçan etti.

Acı içindeydi. Kamyon çarpmış gibi hissediyordu. Nasıl dayandığından
emin değildi. Av ve avcı rollerinden bihaber, birkaç adım ileri sürdü
kendini.

Bir an gelir ki, acıyı daha ne kadar derinden hissedebileceğini merak
eder durur insan. Clementi için bunun cevabı, beklediği huzurlu ölümden
daha yakın olmuştu.

"İrade."

Karnından çıkan pençeye baktı Ernesto. Akan şeyin kan olduğundan emin
değildi, zira soğuktu. Lakin pençe sırtından çıkarken hissettikleri,
zararsız bir ittirmeden ibaretti. Sonsuz uykunun koynuna düşmek gibi.

Kendini dizlerinin üzerinde bulduğunda, düşünebildikleri sınırlıydı.
Hep, hayatının bir film şeridi gibi gözünün önünden geçtiğinden
bahsederdi insanlar. Öyle değildi. Ruhu, beden dediği demir
parmaklıkları törpülemekten vazgeçmiş, paramparça etmişti. Yavaşça
uzaklaşıyordu bu görüntüden. Kaçıyordu adeta.

Ağzından çıkan kanların üşümesine neden olmasına mı üzülmesi gerekiyordu
yoksa? Daha ne kadar çekilebilirdi ki ruhu? Damarlarındaki kanı, daha ne
kadar yerinde tutmaya çabalayabilirdi ki? Sadece başını kaldırıp,
karşısında dikilen yaratığa baktı. Artık tamamen onun ellerindeydi.

Lucian\'ın gerçekten acıdığını okuyabiliyordu yüz hatlarından.

"Üzgünüm evlat."

Karanlık çöktü her yere. Bu beden, kimseye ait değildi.

Alaik\'in ellerinde cansız yatan, zavallı soğuk beden için ne
yapabilirlerdi ki? Bir hekim dahi yok muydu, ne olup bittiğini anlamaya
çalışacak? Ambulans yoldaydı elbet. Ancak, tüm umutlar buna mı bağlı
kalmalıydı?

"Ernesto!"

Arkadaşının ölüp gitmesini izlemek zordu. Onu uyanık tutamıyordu. Artık
nefes dahi almıyordu Ernesto. Alaik\'in gözlerinden ayrılan yaşlar,
mucize arayışında buhar olup gidiyorlardı. Kollarıyla sarmıştı ölü
bedeni. Hiçbir şey yapamayacağının farkında olduğu bir anın acısını
çekiyordu, tek başına.

"Ambulans yolda mı?" diye sordu Merfr, arkasındakilere bakarak. Korku ve
şaşkınlığın mükemmel bir kombinasyonu hakimdi suratına.

"Yolda, efendim."

Neden şimdi olmak zorundaydı? Neden bu kadar ani ve zamanlamadan
yoksundu? İçeri sızan güneş ışıkları bile kayboluyordu, yavaş yavaş.
Sanki bir bulut, nefret saçmak için atmosfere meydan okurcasına
süzülmüştü olay mahalline. Nefes nefeseydi bulut. Rüzgarın darbeleri
iniyordu pencerelere.

Yanık kokusu. Derin bir sessizlik. Ve alınan ilk nefes: Bir refleks.

"Ernesto?"

Ernesto\'nun nefes alıyor olması, Alaik\'i bir an olsun rahatlatmıştı.
Sağ eliyle kaldırdığı başına umutla bakıyordu. Göz yaşlarının dilekleri
kabul olmuş gibi görünüyordu, şimdilik. Sonunda gözlerini açışına şahit
oldu. Bekleyişini ve kasvetini dindiren ilk adım buydu. Fakat, bir
farklılık var gibiydi. Soğuktu. Yanık kokuyordu buz kesmiş cildi. Neden
bu kadar zıt olduğunu düşünecek atmosferin içine giremiyordu, Alaik.
Gözlerini açmış arkadaşının durumu önemliydi, o an için.

Ernesto, sağ elini yavaşça Alaik\'in göğsüne kaldırdı ve ceketinin
yakasından tuttu. Dimdik ve anlamsız bakıyordu.

"Ernesto? İyi misin?" diye sordu Alaik, umutla.

Aldığı cevap, şeytani bir sırıtmadan ibaretti. Gözleri fal taşı gibi
açılmıştı Alaik\'in. Anlam veremiyordu. Bir anda, yakasındaki elin
acıttığını fark etti. Sol elini, ceketinin yakasına götürdü ve
Ernesto\'nun eline dokundu. Buz gibiydi. Kaskatıydı. Düşmanlığı sezmekte
geç kalmıştı.

Alaik\'i yakasından tuttuğu gibi toplantı odasına fırlatan Ernesto,
kafasını yere çarpmamak için ani bir hareket yapıp ters döndü ve
elleriyle yerden destek alarak ayağa kalkmadan önce kendine gelmeye
çalıştı. Herkes şaşkındı. İlk adımı, elbette, Merfr atmıştı.

"Alaik!" diye bağırdı Merfr, nasıl bir duyguya hakim olması
gerektiğinden habersizce toplantı odasına yürümeye kalkışarak.

Ancak öyle kolay gelişmeyecekti hiçbir şey. Çünkü, tam karşısında, henüz
doğrulmakta olan bir başkası vardı. Yahut, bir şey.

Ortamda bulunan insanların ifadeleri ve konuşmaları, o an için,
önemsizdi. Ernesto, kollarından güç alarak yukarı ittirdi kendini ve
garip bakışlarıyla Alaik\'in durumunu kontrol etti. Masanın diğer
tarafına düşmüş olan genç adamın hareketsizce yattığından emin oldu ve
kendisine bakan kalabalığı gördü. Gülümsedi. Suratından ve vücudunun her
tarafından kopan deri ve saç parçaları havaya karışıyordu. Göz bebekleri
o kadar büyümüştü ki, gözlerindeki beyazlık seçilemiyordu neredeyse.
Gülümsemesi çirkinleştikçe sivrileştikleri belli olan dişleri,
bazılarına korku salmaya yetmişti dahi. Parmakları yoktu; biri
diğerlerinden daha iri olmak üzere, üç adet pençesi bulunuyordu.

Kafasını hafifçe sağa eğdi ve gördüğü, ancak diğerlerinin göremediği
şekilde bakmaya devam etti.

"Omega." dedi.

"Nişan alın!"

Merfr\'ün emrine karşı koyabilmenin tek yolu, o anın şokunu üzerinden
atamamak olmalıydı ve Tara, emre uyan ilk insan evladıydı. Bu yaratık,
her ne halt ise, ona ilk yaklaşacak kişi Merfr olacaktı. Belliydi.

Yavaş adımlarla toplantı odasının kapısının hemen yakınına geçti Merfr.
Gözlerini, anlam veremediği bu yaratıktan ayırmıyordu. Ernesto\'ya ne
olduğu bir yana, Alaik\'in durumu biraz daha önemliydi o an için. Lakin
esas soru, birazdan nasıl bir hamleyle karşılaşacağıydı.

İki adım atarak ilerlemeye kalkışan yaratık, bir insanın cesaret
sınırlarını ölçmeye değecek bir harekete maruz kalmıştı. Merfr, sol eli
tetikte beklerken sağ elini yaratığın göğsüne koymuştu.

"Olduğun yerde kal."

Fakat, Lucian\'ın planları farklıydı. Hızlı bir yumruk darbesiyle
Merfr\'ü, koridorun duvarına fırlattı ve kimsenin takip edemediği bir
hızla Tara\'nın yanına gelip genç kadını tekmeleyerek, Merfr\'ün biraz
yakınına yolladı. İşin ciddiyetini fark edebilen bir polisin ilk ateşi
ile birlikte, donup kalmayacak kadar tecrübeli bir grup insan,
Lucian\'ın göğsünü kurşunla doldurmaya yemin etmiş gibi ateş etmeye
başladı.

Saplanmış mermileri hiçe sayarak aynı hıza yeniden ulaşan Lucian\'ın sol
pençesi, diz çökmüş olan polisin göğüs kafesinden içeri dalmıştı. Tabii
bu hamleyle, geriye püskürtebildiği diğer polislerin de ateş hatlarını
yarmış oldu. Ölmeyen biri için taktik peşinde koşmak fazlasıyla abes
kaçıyordu; artık her şey adeta içgüdüden ibaretti.

Sol pençesini zavallı adamın göğsünden çıkardı ve kana bulanmış eline
baktı. Biraz daha gülümsüyordu şimdi. Sanki yeniden doğmuş gibiydi.

"Bilgi." dedi Lucian, haz alarak.

Ani bir kafa hareketiyle geriye kalan et torbalarına bir bakış attı. Bir
bakışın dahi yeterince korkutucu olabileceğini düşünmüyordu hiçbiri,
daha on dakika öncesine kadar.

"Daha fazla." diye ekledi, yanık surat.

Ne kadar ateş edersen et yere yığılmadığına şahit olduğun bir şeyi
öldürmeye çalışmanın mantığını kavrayamadan, hayatlarından olmuşlardı
hepsi. Silah seslerini duyanlar, savaş alanına akın ediyorlardı.
Bazıları kaçıyor, bazıları silahına davranıp kendi sonlarına
kavuşuyorlardı.

Kan gölüne çevirdiği merdivenlerden indiğinde, sol koridordan gelen
merminin kafasına isabet etmiş olması, Lucian\'ı bayağı sinirlendirmiş
olacaktı ki, arkasında bıraktığı cesedin elindeki silaha uzandı ve hiç
zaman kaybetmeden pençesiyle kavradığı silahla koridora ateş etmeye
başladı. Rakibinin tecrübeli olduğunu fark edince, ona yaklaşmak zorunda
olduğunu anladı ve ikinci atışından sonra en yakınındaki ofisin içine
daldı. Kapıdan gardını alarak ateş etmeye devam ediyordu.

Zaman öldürdüğü belliydi. İstese, hemen yanında bitip can sıkıntısına
son verebilirdi. Çatışma büyüdükçe, gülümseyen ağzı da genişliyor;
hastalıklı bir haz alıyor oluşunu kendisi dahi inkar etmiyordu. Yine de
bunu fazla uzatmayacaktı. Sadece bir silahlı saptamıştı. Lucian\'ı
kafasından vuran ve gardını iyi alan, bir kadındı. Muhtemelen bir
rütbeli ve tecrübeliydi.

Bir el ateş etti yaratık ve hemen ardından yer çekimine meydan okuyarak
ofisin karşısındaki duvarda koşmaya başladı. Bu hızdaki bir cismi nişan
almanın dahi imkansız olması bir yana, bunu hesaplamaya kalmadan
Lucian\'ın sol pençesi polisin karnına girmiş ve diğer pençesinde
tuttuğu silahı, kadının suratında patlamıştı. Yere yığılan zavallı
bedenlerin ve acı dolu kan kokusunun arasında, umursadığı tek şey,
öldürmeyi başarmış olmasıydı. Zıtlıktır ki, başarısı için emek sarf
etmesine de gerek yoktu.

Tek kelime dahi etmeden, silahı yere fırlatıp ayağa kalktı. Az önce
öldürdüğü kadının içinde siper aldığı ofisin geneline bir bakış attı.
Dikkatini çekebilecek bir şey görmüştü. Derli toplu odanın bir kenarında
duran masanın üzerindeki sigara paketi ve çakmak. Yavaşça, pencereyi
soluna almış masaya doğru ilerledi. Bütün bina hareket halindeyken, bu
kadar soğukkanlı olması garipti elbet. Düşündüğü şey, ofisin sahibinin
sağlak olduğuydu. Paketin içinden bir dal sigarayı, kabuk bağlamış gibi
görünen dudaklarının arasına götürdü. Paketi cebine attıktan sonra
sigarayı yaktı ve masanın üzerindeki ufak çerçeveyi fark etti. Az önce
öldürdüğü kadındı bu. Yanındaki ufak sarışın çocuk da, kızı olmalıydı.
Gülümsemiyordu Lucian. Çerçevenin arkasına ufak bir dokunuş attı ve
resmin göz önünden kaldırdı. Üzerindeki kanlı gömleği çıkarıp yerde
yatan kadının üzerine attıktan sonra, adımını ofisten dışarı attı.
Düzinelerce silahlı adamla karşılanmayı bekliyordu.

Oysa merdivenlerin bulunduğu yana baktığında gördüğü şey, öfke dolu bir
adam ve silahsız bekleyişi olmuştu. Alaik, tek kelime dahi etmeden,
nedenleri umursamadan öyle bekliyordu. Sol gözünün altındaki ufak çizik,
çoktan kabuk bağlamıştı. Acı ve nefretin mükemmel valsine eşlik ediyordu
bedeni. Yumruklarını sıktı ve yaratığın hamlesini beklemeye başladı,
sessizce.

Lucian\'ın kaslı, yanık bedenini gerip yükseklerden baktığı bu adam, bir
öncekinden daha iyi bir rakip olabilirdi. Daha iyi olduğuna inandığı
için değil, ancak bir değişiklik seziyordu.

"Dersini almadın mı?"

Cevap yok. Tam da, Lucian\'ın beklentilerinin karşılığı. Sorgusuz,
sualsiz bir kavga. Sigarayı sömürüp kan havuzuna tükürdükten sonra sağ
pençesinin ucunu duvara soktu ve keskinliğini kontrol etti. Gülümsedi ve
psikolojik savaşta ne kadar usta olduğunu göstermeye niyetli olduğunu
kabul ettirdi.

"O halde, ikinci raund." dedi Lucian, Alaik\'in üzerine koşmaya
başlayarak.

Lucian\'ın sağ pençesinden kurtulan Alaik, aşağıdan gelen sol pençenin
farkına çok önceden varmış ve reflekslerini doğru kontrol etmeyi
başarmıştı. Geriye çekildikten sonra, doğuştan gelen bu hızlı dövüş
yeteneğini konuşturmaya başlayarak, Lucian\'ın karnına bir darbe
indirmiş, yaratığın, ilk gerçek yumruğunu yemesini sağlamıştı.
Mermilerin etki edemediği bir bedene atılmış bir yumruk, ne kadar
gerçekçi ve acılı olabilirdi tartışılır. Lakin Lucian\'ın hafifçe geri
adım atması, aralarındaki boşluğun açılmasına ve Alaik\'in seri
yumruklar atmasına mani olmuştu.

Gardını alan Alaik zıpladı ve havada dönerek bir tekme indirmeye
çalıştı, yaratığın suratına. Zamanında eğilen Lucian, anlaşıldığı üzere
oyun oynamaktan hoşlanıyordu. Doğrulduktan sonra Alaik\'in birkaç
yumruğunu daha engelleyip, dirseğiyle kafasına sağlam bir darbe indirdi.
Sersemleyen Alaik, sağ eliyle camlardan birine yaslandı. Bu sırada
hamlesini bekleyen Lucian\'a nefretle bakıyordu. Kendini, hızla
toparlanmak için kafasını iki yana salladı ve bağırarak, tüm gücüyle,
Lucian\'ın üzerine çullandı.

"Yeter!" diye bağırdı Lucian, sol tekmesini Alaik\'in göğsüne
indirirken.

Camdan fırlayan Alaik\'in ölümünü görmek, bir çeşit meditasyon olmuştu.
Kafasını, hafifçe sola eğip boyun kaslarını gerdi ve merdivenlere dönüp
aşağı inmeye başladı.

Kimse bu yaratığın önüne çıkmaya cesaret edemiyordu. Binada çalışanların
bir kısmı çoktan saklanmış, tehlikenin geçmesini bekliyordu. O sebeple
\'iş\' bu noktadan sonra kolaylaşacaktı. Daha doğrusu, Lucian öyle
düşünüyordu. Ta ki binanın girişine gelinceye dek.

Üst katlardan bir farkı yoktu. Yerde kan revan içinde yatan cesetleri
fark etmişti ilk olarak. Sorumlusunun kim olduğunu düşünmesi bir kenarda
berraklaşmayı bekleyedursun, cesetlerin aldığı darbeler, kesinlikle,
kılıç darbeleriydi. Olmayan kaşlarından biri havaya kalkmıştı. Hafifçe
gülümsedi ve eğilip Clementi'den yadigar ayakkabılarını çıkardı.
Pençeleri olan bir yaratığın, ayaklarının farklı olmasını bekleyebilirdi
olaya şahit olan birisi. Ancak bunlar, sıradan birer ayaktı. Sadece
yanmış ve yer yer kabuk bağlamışlardı. Tırnaksız.

Şüpheyle binanın avlusuna bir bakış attı, karanlık çökmüş polis
merkezinin camlarından görebildiği kadarıyla. Görünürde, ne bir ceset ne
de özellikle kendisini beklemekte olan bir canlı vardı.

Kana bulanmış ayaklarındaki taze sıcaklığı hissedemediğini düşündürecek
eminlikle kapıya yöneldi. Avluya ulaştığı anda, gözlerinin ilk aradığı
et parçası, Alaik\'in bedeni olmuştu. Oysa, cam kırıkları dışında en
ufak bir kan izi dahi yoktu. Belki de hissiyatını kontrol etmesi
gerekiyordu. Bir hata etmiş olabilirdi, hafife alarak.

Silah sesinden önce eğilmesiyle, vurulan tek şey binanın kapısı olmuştu.
Kenara eğilmiş bedeninin ardından gördüğü manzara karşısında, tatmin
olmuş bir gülümsemeye teslim etmişti yüz hatlarını. Doğrulmaya niyeti
olup olmadığı kesin olmayan yaratığın baktığı yerde, siyahlara bürünmüş
bir figür, avlunun diğer yanından nişan almış birisi seçilebiliyordu.

Başının tamamını kaplayan bir çeşit gaz maskesi, üzerinde siyah bir
tişört ve bir kurşun geçirmez yelek ile bekliyordu eli silahlı insan.
Erkekti ve yapılıydı. Tam da Lucian\'ın dişine göre bir rakip
sayılabilirdi. Beklemeye niyetli birisi gibi görünmüyordu. Elindeki,
zaten ona ait olmadığı belli olan, silahı yere attı ve sırtında taşıdığı
ince, kısa kılıcı çekti. Neredeyse Lucian kadar hızlı koşuyordu.

"Rahiplere kılıç verildiğine ilk defa şahit oldum!" diye bağırdı Lucian,
gelen ilk darbeyi savuştururken.

Elleri cebindeymiş gibi düello yapar bir hali vardı yaratığın. Kılıcın
geldiği noktayı ve gideceği istikameti ezberlemiş gibi kolayca kenara
çekiliyor ve rakibini yormaya odaklanıyordu. Ya da görünürde böyleydi.
Lucian\'a göre hepsi birer insandı, mutlaka bir açık vereceklerdi. İşte
o saniye, pençesini kaldırıp keskin kılıcı bloklayıp pençelerinin
arasına aldı ve \'rahip\' diye hitap ettiği adamın karnına sağlam bir
tekme indirdi. Kılıç, Lucian\'ın elinde; siyahlara bürünmüş rahip ise
biraz ötede, yerdeydi.

Pençelerinin arasında parçaladığı kılıcı kenara fırlatan Lucian,
kalkmakta olan adamı gördü ve gülümseyerek beklemeye devam etti.
Silahsız duran rahip, hafifçe dizlerini kırdı ve parmaklarını gerdi.
Gözlerini Lucian\'dan ayırmıyor ve sessizlik yeminini sürdürmeye devam
ediyordu.

"Sıkıcı." dedi Lucian, alaycı gülüşünü eksik etmeden.

Yüz ifadeleri belli olmayan rahibin parmakları, birbirlerine yapışmaya
başlamış ve tıpkı yaratığın pençeleri gibi keskin uzuvlara
dönüşmüşlerdi. İki büyük adım ardından tüm gücüyle havaya zıplayan
rahip, dönerek Lucian\'ın üzerine çullandı. Rahip henüz havadayken işin
boyutlarını kavrayabilen Lucian gardını almış bekliyordu.

"*Öğrenmişler\...*" dedi, kendi kendine.

Yere inen rahibin ilk hedefi, Lucian\'ın göğüs kafesi olmuştu. Sağ
pençesini savurduğu anda, boşluğu da hissetmişti tabii ki. Lucian\'ın,
ne ara yanına doğru kaydığı fikrinin aklına düşmesine izin vermeden,
ikinci dönüşünde hamlesini yaptı. Lakin iki pençenin birbirine
çarpmasıyla sonuçlandı, tüm bu çabası.

"Bütün yapabileceklerin bu kadar mı?" diye sordu yaratık, küstahça.

Hamle yapmamanın boşluğunu hissetti ve sağ pençesini, aşağıdan yukarıya
doğru savurdu. Rahibin boş olmadığı belliydi; normal bir insanın kolayca
kurtulamayacağı bir hızla savrulmuştu pençe. Kendini çabucak Lucian\'dan
uzaklaştıran rahip, daha farkına varmadan, tam önünde patlayan, nedensiz
bir hava akımı yüzünden yerde buldu kendini. İki takla atarak yüzüstü
yere yığılmıştı.

"Dediğim gibi. Sıkıcı."

İki pençesini de ucundan yere saplayıp pozisyonunu alan rahip, vahşi bir
hayvan gibi dört ayak üzerinde saldırıya geçti. Ancak, Lucian\'ın ne
kadar güçlü olduğunu kestirememiş, hafife almıştı belli ki. Sağ elini,
avuç içi yere bakacak şekilde tutan Lucian, rakibini yere yapıştırmıştı.
Bir böceğin üzerine basılmış bir ayak nidasıyla gururlandı ve rahibin
üzerine yürümeye başladı.

"Garip\..." dedi Lucian, yavaş ama tatminkar adımlarla ilerlerken.

"\...ve yazık."

Elini kaldırıp arkasındaki duvara hızlıca yönelten Lucian\'ın bu
hareketi ardından rahip, duvara yapışmış bekliyordu. Acı çekiyor olsaydı
bile belli etmiyordu, bir insandan beklenilmeyecek dirayet ile. Rahibe
arkası dönük duran Lucian, gözleri kapalı bir şekilde konuşmaya devam
etti.

"Kara El\'in, benim varlığımı sezmiş olması normal. Ancak! Bir adam
yollamış olmaları, ne kadar acınası durumda olduklarının göstergesi."

Lucian pençesini sıktıkça sanki bir alan daralıyor, rahibin etrafındaki
hava sirkülasyonu, adeta karşı konulamaz bir basınç uyguluyordu.

"Bu haldeyken bile mücadele veriyor olman aptalca ve tecrübesizce."

Bir anda rahibe dönen Lucian gözlerini açmıştı ve duvara yapıştırdığı
böceğe yaklaşıyordu.

"Lakin, anlıyorum. Bazen aptalca görünen hareketleri gerçekleştirmek
zorunda kalırız ve kabul ediyorum ki, muazzam bir cesaret ürünü olur bu
çaba. Fakat, ilgilendiğim şeyi tam olarak anlamamış olmanız? Yazık."

Rahiple göz göze geldiklerinde, gaz maskesinin altında yatanın basit bir
insan olduğunu açıkça görebiliyordu. Hissedilmeyecek bir tonda
inliyordu, kendince. Acı çekiyordu. Öleceğinin bilincindeydi.

"Maskenin altındaki değil; maskenin ardındakiler esas olan."

Rahibin son duyduğu cümleler olmuştu bunlar. Bir sineğin ezilmesinden
tek farkı, çatlayan kemiklerin çıkardığı sesin, yaratığa verdiği
betimlenemez haz idi. Yavaşça pençesini gevşetti Lucian. Yere düşen her
bedene bakışından farklıydı surat ifadesi. Efsane gülümseyişinden eser
yoktu. Yapması gerekenleri yapmış bir adamın merhametin eşiğinden dönmek
zorunda kaldığı an beliren acıma duygusunu andırıyordu o garip yüz
hatları. Uçurumun kenarında, elini bıraktığı adamın yığılışını seyretti,
öylece. Emin olduktan sonra, hemen yanında binanın birkaç kat altına
açılan olan otopark girişine yöneldi.

Girişin hemen solunda, yerde yatan bedeni gördüğünde gülümsedi. Alaik,
orada bilinçsizce uyanmayı bekliyordu. Ölmemişti; kalp atışlarını
duyabiliyordu Lucian.

"Dediğim gibi." diye hayıflandı ve otoparkın girişinde bulunan bariyeri
söküp bir kenara fırlattı ve karanlığın içinde kaybolup gitti.