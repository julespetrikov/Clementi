**Beşinci Bölüm**

Geminin her yanında duyulan alarm, bu rastgele görünen koşuşturmanın
temellerini atmıştı bile. Baştan sona aydınlık geniş koridorların giriş
ve çıkışlarında yanıp sönen sarı ışıklar arasında gidip gelen,
kafalarının tamamını kapsayan miğferlerinden ve bazılarının sırtlarında,
diğerlerinin pençelerinde çatışmaya hazır beklettikleri uzun namlulu
silahlarından asker oldukları anlaşılan bu insansıların, yaklaşırken
varlığını hissettirmeyi ihmal etmemiş tehdide dair hiçbir fikirleri
bulunmuyordu. Panik nedeniyle olduğu tahmin edilen, ne dediği
anlaşılamayan bir garip anons eşliğinde amaçladıkları, muhtemelen bu
tehdit konusunda bir öngörü elde edebilmek ve mürettebatı doğru
yönlendirebilmekti.

Bu hareketli, meşgul koridorlardan birisinin kan akışı durmak üzereydi.
Koridorun bağlandığı geniş lobi, geminin kaptan köşküne çıkıyordu. Köşk
ile lobi arasında bulunan dev, kalın kapıyı kırabilmek için mükemmel bir
fidyeye ihtiyaç duyulabilirdi. Hepsi birbirine benzeyen birkaç asker,
kaptan köşküne girerken; lobiye bağlanan iki koridoru korumak ve
gözetmek için bırakılmış askerler, ortalığın durulması için beklemekte
olan fırsatçının yorulmasına neden olacak asgari engel sayısının çok,
çok altında kalıyordu.

Son asker kafilesinin koridorun diğer yanından çıktıklarını ve bir
askerin, çıkıp gidenlerin arkasından güvenlik kapısını kapattığını
görmesi üzerine, hiçbir şey kaybetmediği o aklını yitirmiş duruştan
eksik olmayan sırıtışını daha geniş bir açıya yaymıştı. Tam da önünden
geçen askerin sağ yanında bulunan bir bakım-onarım boşluğuna
saklanmıştı. Sol pençesiyle üzerinde bulunan sağlam bir dalı yakalamış,
görmeye ihtiyacı olmayan bir avcı gibi karanlıkta bekliyordu. Önünden
geçip gitmekte olan askerin ayak seslerini, istikamet ve yürüme hızıyla
birlikte algılaması pek güç olmuyordu. Bedenini biraz daha yukarı çekti
ve iki ayağını da, biraz sonra çıkmayı planladığı kapağın bittiği
noktaya yerleştirdi. Ancak ayaklarını yerleştirirken çıkardığı ses,
önünden geçmekte olan askerin dikkatini çekmişti. Ne de olsa sessizce
halledebileceği bir işe kalkışmadığını bildiği için bu durumu pek
problem etmedi. Sadece üzerine ilerleyen postal seslerini dinledi,
sakince.

Biraz bile tereddüt etmeden önce metal kapağı, sonra kendisine yaklaşmış
olan askeri parçalara ayırarak fırladı saklandığı delikten. Koridorun
bir duvarından diğerine sürüklenirken, askeri paramparça etmek için
kullandığı sağ pençesini, hızını kesmek için olmasa bile sadece görüntü
verebilmek için karşılaştığı duvara yasladı ve hemencecik arkasını
dönerek lobi yakınında bekleyen, kendisini büyük bir şaşkınlık ve korku
ile izleyen bir grup askeri gördü. Daha önce öldürdüğü bir askerden
ödünç aldığı mavi üniformanın aynısı, bu askerlerin üzerinde de
bulunuyordu. Lakin bu askerler, Lucian\'ın aksine, gaz maskesi görevi de
gören taktisyen miğferleriyle kuşanmışlardı. Silahı halihazırda elinde
bulunan askerler ateş etmeye başlamışken, silahlarını sırtlarında
taşıyanların bir kısmı, uzun namlulu silahları yerine hızlıca davranmayı
seçip tabancalarını çıkardılar.

Ateş edenlerin içinden, işini bildiği açıkça görülebilen ve büyük
olasılıkla bir subay olan, miğfersiz genç bir asker, yanındaki grup ateş
etmeye başladığı anda ardına bakıp kaptan köşkünde bulunanlardan birine,
kapının yanındaki paneli işaret etti. Bir süre önce kazıtılmış
oldukları, yeni yeni uzamaya başlamış olan saçlarından belli oluyordu.
Bu saç kesimi, koyu kırmızı ten rengi ile uyumlu bir görünüş sergiliyor,
genç olduğu kolayca anlaşılabilecek subayın koyu mavi gözlerine
yakışıyordu. Ardından yükselen bir barikatın kenarından çıkan bir başka
asker, subayın biraz önce işaret ettiği panele yöneldi ve genç subay,
sol pençesiyle kavradığı tabancayı, hedefi şaşırmayacak şekilde
Lucian\'ın suratına doğrulturken, tam arkasında bulunan güvenlik kapısı
hem tabandan, hem de tavandan yükselip kapanmıştı.

Görüş alanını genişletmek için kısa bir süreliğine zamanın yavaş
yanından olayı izlemiş olan Lucian, üzerine gelen güdümlü mermilerden
kaçmak için herhangi bir hayati önem taşıyan refleksini kullanmamıştı.
Kurşunların bir kısmı, Lucian\'ın birkaç karış ilerisinde, havada
parçalanıyordu. Lakin bir noktada ufak biri açık bulunuyordu ki, az önce
güvenlik kapısını kapattırmış olan gözü kara genç subayın tabancasından
çıkan ve hayat sona erdirmek dışında hiçbir özelliği bulunmayan bir
minik mermi, Lucian\'ın göğüs kafesinden içeri girmiş ve kürek
kemiklerinin arasından çıkmıştı. Merminin girip çıkması ardından hafifçe
kasılmış olan Lucian, subayın gözlerinin içine bakıp gülümsedi.

"Bravo." dedi kendi kendine.

Aylak aylak durarak hedefine ulaşamayacağını bildiği için bir an önce bu
anın tadını çıkarıp bir kenara atmak isterken bir yandan da elde etmek
için çok uzun süre beklediği bir ödüle bu kadar yakın olmanın göğsünde
-biraz önce içeriğini parçalayan kurşun hariç- tatlı bir şişme
yaratmasından duyduğu hazzın doruk noktasına ulaşmanın peşindeydi. Bir
oyuncağı alıp mağaza içinde gizlice oynamak veya aynı oyuncağı alıp
mağaza görevlisini öldürmek gibi fazlasıyla normal ve her gün
karşılaşılabilecek bir seçimin hayalini kuruyordu, sanki çocukluğunu
hatırlayabiliyormuş gibi.

Anlık bir karar ile çevresinde oluşturduğu ince ve sert hava akımını
ortadan kaldırdı ve yüz yüze geldiği güdümlü mermileri büyük bir heves
ile karşılayarak zamanın yavaş yanından bir defa daha ayrıldı. Bunu
gerçekleştirdiği anda, zikzak çizerek kendisine en yakın askerin yanına,
eşi benzeri görülmemiş bir hız ile yaklaştı. Sağ pençesini, askerin
göğsünün içinden geçirdikten hemen sonra, aynı işlemin simetrik
karışığını, biraz ileride bulunan bir başka asker üzerinde
gerçekleştirdi. Diğerlerine toparlanma vakti tanımak gibi bir niyeti
yoktu. Basitçe ve sade olarak, hedefi o kapının ardında kapana
kısılmıştı ve hedefine ulaşırken heves ettiği ne kadar eğlenme biçimi
varsa, optimal bir sayı ile gerçekleşmesi gerekiyordu.

Bunun için plansızlığının ikinci aşaması olarak, silah seslerini duyup
da olaya müdahil olan diğer koridorun bekçileri ile beraber tahminen beş
askerin arasından geçip, kapının tam önünde duran genç subayın ardında
belirdi. Subay için çok geç olması bir yanda dursun, yaratığı o an için
hedef alıp alamayacakları konusunu irdeleyebilmek için henüz arkalarını
dönememiş olan askerler için yapabileceği çok şey bulunuyordu; ve
bunlardan en az zaman harcatacak ve en karizmatik görünecek olanı
seçmişti. Belinden soktuğu pençe ile karnını parçaladığı, biraz sonra
acı içinde kıvranacak olan genç subayın elindeki tabancayı kaptığı gibi
geriye kalanları kurşuna dizdi. Pençesini, acı içinde kıvranmakta olan
genç adamın vücudundan çıkardı ve dizlerinin üzerine çökmesini
bekledikten sonra boynundan yakaladı. Sırtını kapıya dayadı ve
koridorların bittiği bu oval lobinin kapıya bakan yanında bulunan,
çember şeklindeki ufak kameraya dikti bakışlarını. Birilerinin onu
izlediğini iyi bildiği için ağzının kenarıyla sırıttı ve orta
pençesiyle, ölmek için içten içe yalvaran genç subayın boğazını kesti.

Yere düşen beden ardından büyük bir hızla kapıya döndü ve dönerken
ivmelendirdiği sol pençesini, güvenlik kapısının tavan ve taban
parçalarının sıkıştığı noktaya geçirdi. Fazla zaman harcamadan diğer
pençesini de kapı aralığına geçiren Lucian, inanılmaz bir kuvvet ile
kalın güvenlik kapısının kapaklarını ayırmayı başarmıştı. Henüz kendi
vücudunu geçirebileceği kadar bir genişliğe ulaşmamış olmasına rağmen,
sadece içeriyi süzen bakışları dahi kurulmuş barikatların titremesine
neden olmuştu. Psikolojik savaş sürüyordu. Bu nedenle kapaklarını
ayırmaya çalıştığı kapının ardında bulunan ikincil güvenlik kapısı
kapanmaya başlamıştı.

Bu durumu, büyük bir dert olarak görmediğini ardında kalan güvenlik
kamerasında yansıtıp da basit bir canlı olduğunu göstermek istemiyordu;
lakin bir anlığına da olsa pençelerini, ayırmakta fazlasıyla hünerli
olduğu kalın kapının eğilip bükülmüş parçaları arasından çekti ve
arkasına dönüp kameraya baktı. Küçümseyici surat ifadesi, bu durumun ne
kadar aşağılayıcı göründüğünü ortaya koymaktan yanaydı.

Kameranın diğer yanında var olmayan konuşmalar, içeridekilerin kaçının
kontrol altında tutuluyor oldukları hakkında bir fikir veriyordu
kendisine. Bu yüzden, bir sonraki odada kendisini bekleyen o ağır
direnişi kırmak, hiç ama hiç yeterli ve doyurucu gelmeyecekti. Aynı
şekilde, beklediği armut da pişip ağzına düşmeyecekti ve ucundan
köşesinden bir işin kenarını kavramadığı sürece, varması gerektiğini
düşündüğü, hatta varmasının gerektiğinin farkında olduğu noktaya
ulaşması bir hayli güç olacaktı.

Bunu borçluydu. Hem de herkese.

Aynı anda iki pençesini birden, hızlı ve sertçe, ikinci güvenlik
kapısının kapaklarının birleştiği noktaya geçirdi. Gözlerini
alabildiğince açtı ve vahşi bir hava akımını, sağlam ama hafif alaşımlı
kapının açıklıklarına yönlendirdi. Pençelerini birbirlerinden ayırdıkça,
iki kapı da hava akımına maruz kalarak parçalanıyorlardı. Henüz bir
direniş ile karşılaşmamıştı. Kendisinin geçebileceği kadar büyük bir
açıklıktan içeri daldırdı sağ ayağını. Kafasını içeri soktuğu anda
kurşun yemeyi bekliyordu içten içe. Ancak ne sağında ne de solunda
herhangi bir hareketlenme görebiliyordu. Nereden geldiği belli olmayan
demir barikatların arkasında birilerinin bulunma ihtimali yüksek idi.
Fakat bilinçli ve açıkça korkuyu hissedebilen bu aşağılıkları neden bu
kadar yakınında bulunduruyordu bu adam?

İki parçadan oluşan kaptan köşkünün üst katıydı burası. Kontrol
panelleriyle çevrili olması dışında hiçbir değeri bulunmuyordu ve bu
büyüklükte bir istila gemisi için kaptanın mürettebat ile aynı dört
duvarı paylaşması, hiçbir hiyerarşik algıya uygun olmazdı. Bu nedenle
gemi veya geminin içinde bulunduğu durum ile ilgili son kararın
verileceği mekanizmanın barındırıldığı köşk kısmı, daha korunaklı ve
bilgi akışının daha hızlı olduğu aşağı kompartıman idi. Ne yazık ki
aşağı inen kısa merdivenler ile arasında büyük bir barikat mevcuttu.
Vücudunu tam anlamıyla içeri sokmayı başardığında barikatın
kımıldadığını gördü. Hemencecik barikatın ardında belirmeye
hazırlanıyordu ki, barikat, Lucian\'ın dahi şaşırmasına neden olacak bir
hızla üzerine uçtu ve Lucian\'ı geldiği deliğe geri sokmayı başardı.

Oval lobinin bir tarafında, kendini duvara gömülmüş bir şekilde bulan ve
karşılaştığı ağır direniş ile neredeyse gurur duyacak halde olan Lucian,
hızla toparlanıp ayaklarının üzerinde durabilmek için bedenini duvardan
ayırdı ve kendini aşağı bıraktı. Ancak, biraz önce açılan deliği
kapatmış olan barikatı parçalamakla kalmayıp, bir de barikatın ardında
kalan çift kapılı geçitten geriye kalanları yıkarak büyük bir hız ile
Lucian\'ın üzerine çullanan bir insansı, kendi pençelerini Lucian\'ın
karnından geçirmiş ve Lucian\'ı duvardaki pozisyonuna geri döndürmeyi
başarmıştı bile.

Hissetmediği acı ile duvara iğnelenmiş bir halde umursamayan gözlerini,
gri miğferinin kapladığı kafasını hafifçe sola eğmiş ve gözlerini
korumaktan bahseden camların ardından avını izleyen askere dikti ve bir
süre öylece durdu. En sonunda sıkılan taraf, pençesini Lucian\'ın
karnından çıkarıp etrafında tam tur döndükten sonra, hedefinin kafasına
savurdu kalın üniformasıyla aynı siyah tona sahip pençesini. Ancak,
ayaklarının üzerine henüz başmış olan rakibinin, sanki tonlarca ağırlığı
bir kolunda toplamış gibi sarsılmayan engeliyle karşılaştı.

Savrulan pençeyi tek hamlesiyle durdurmuş olan Lucian, pençeyi ani bir
hareketle kavrayıp diğerlerinden fazlasıyla farklı olan bu askeri, ironi
yaratmak adına, çıktığı delikten geri yolladı. Kaptan köşkünün alt
katına inen merdivenlere yuvarlanan askerin ardından içeri dalış yaptı
ve panikle açılmış çapraz ateşin ortasında birkaç saniye bekledi. Toplam
dört adet silahlı asker bulunuyordu; az önce karşılaşmış olduğu üst
düzey koruma ise merdivenlerden yükselmek üzereydi. Bu sırada, barikat
yüzünden fark etmediği bir karartı bulunuyordu, merdiven boşluğunun
bittiği noktada. Kapalı olan güneş panelleri ve artık bir kaynak
olamayacak kadar kırılmış ışıklandırma nedeniyle anlaşılamıyordu,
karanlığın ardında neyin saklandığı. Ancak izlendiği düşüncesi bir yanda
dursun, kendine açılan ateşin yarattığı, kısa zaman dilimlerine
hapsolmuş ışık kaynaklarından yansıdığı kadarıyla dev, geniş ve rahat
bir koltuğa benziyordu.

Ulaşmaya çalıştığı noktaya ulaştığı düşüncesine kaptırdı, odaklanmaya
harcaması gereken enerjiyi ve uyanışı, göğsünde aşağıdan yukarıya doğru
açılan bir yarık ile mümkün oldu. Bir anda geriye çekildi ama nihai sonu
uzatmak gibi bir niyeti bulunmadığı için zamanın çok ama çok yavaş bir
tarafından yakaladı, az önce göğsünü parçalayan bilinçsizin pençesini.
Pençenin, kendi pençesinin aksine vücudun bir parçası olmadığını
biliyordu ve iyi malzemeden üretilmiş olduğunun kokusunu alabiliyordu.
Bu nedenle, askerin kolunda sığ bir yara açacak şekilde sıyırıp çıkardı
pençeyi ve acı hissetmeyen yaratığı bir kenara fırlattıktan sonra
karartıyı gördüğü noktadan bakışlarını uzaklaştırmadan pençeyi havaya
fırlattı. Dünyanın zaman nehrine geri döndüğünde, hiç olmadığı kadar
sert bir hava akımını dört bir yanına, belirli bir yükselikte ve
vektörel olarak isabet ettirdi.

Gözlerinden okunabilen haz, kapalı dişlerinin önünde beliren hafif bir
gülümseme ve sakince alıp verdiği hava ile dört askerden kopan -yahut
geriye kalan- parçaları, kontrol panellerinin ve camların üzerine
dağıtmıştı. Ardından, unutmadığı bir tehlike yükselirken koltuğu gördüğü
noktayı izliyordu halen, durumun farkında olmasına rağmen. Sadece sağ
pençesini kaldırdı; aynı anda dizlerinin üzerine çöken asker acı içinde
kıvranırken, pençesini derin bir öfke ile sıktı. Pençesini aşağı
indirirken, ardında kalan asker de yere yığılıvermişti.

Açılmaya başlayan güneş panelleri, kaptan köşkünden artık kaos ve
katliamı aydınlatacak olan gün ışığının içeri doluşmasına neden
olmuşlardı. Etrafa dağılmış kan ve vücut parçaları, lekelenmiş olan
camlar üzerinde, gün ışığına filtre görevi görmüşlerdi. Çok uzun bir
süredir ışık görmemiş gözlerini, pençeleri ardına saklayıp yakıcı
ışınlara karşı kısa vadeli önlemini almıştı. Uzun ve geniş koltuğun
gereksiz detaylarına daha kolay şahit olacakken, dik gelen güneş
ışığının önünde kalarak bir başka karartı halini almasını adilce
bulmuştu.

"Beni buraya kadar takip etmiş olamazsın!" diye meydan okudu Lucian.

Güneş, bulutların ardına suratını gizleyip utancını saklamaya başladığı
anda koltuğun sağ yanından ayrılan bir gölge, gözlerini korumak için
kaldırdığı pençeleri indirmesi için yaratığa yeterli bir sebep
oluvermişti. En samimi gülümsemesini takınıp üzerindeki üniformayı
silkeledikten sonra başını birazcık sağa çevirip hafifçe eğildi.
Karşısında, Lucian\'ın bu içten sayılabilecek; bir bakıma centilmen
bulunabilecek hareketini çenesi yukarıda izleyen, eski ve yaşlı bir dost
bulunuyordu. Beyazlaşmış saçları, koyu kızıl renkteki yılların eskittiği
suratının iki yanından omuzlarına dökülüyor ve boynunu saklayan yer yer
beyaz, yer yer siyah gür sakalı ile bir ahenk oluşturuyordu. Birden
çenesini aşağı çekti ve kaşları altından dik bakışlarıyla Lucian\'ı
süzdü.

"Seni avlamamak için hiçbir nedenim yoktu, değil mi?" dedi yaşlı adam,
tehditkar ve otoriter bir ses tonu ile.

Yaşlı adamın övünç dolu sesi, içinde bulundukları kaptan köşkünün
tabanını inletiyor, sesin kaynağına dost ve düşman olanların kalplerine
işliyordu. Tabii, bir hiç olmak için çaba harcamışlığın bir nevi
gururunu yaşamakta olan bu hasta yaratık için geçerli olduğu
söylenemezdi. Yine de karşısında tüm heybetiyle duran bu adama karşı
gizli bir hayranlık beslediğini kendine itiraf edebiliyordu. Bir bakıma
erdemli idi.

Omurgasını dikleştirirken gülümsedi.

"Bütün bir medeniyeti kuşatmak, lügatında, beni avlamaya karşılık
geliyorsa: Zahmet etmişsin."

Gözdağı vermek konusunda pek iddialı olmasa da, sade bir tarz ile doğru
söylemlerde bulunduğunu düşünen Lucian, söylemlerini pekiştirmek için
pençelerini iki yana açıp ardında bıraktığı darmadağınık yol haritasını
ve nihayetinde, koskoca savaş gemisindeki kendi varlığını işaret
etmişti. Kısaca ekledi:

"Ancak! Bana kalırsa, gösteriş yapıyorsun."

"Kapat perdeni!" diye gürleyen ses, Lucian\'ın tüm içtenliğini alıp bir
kenara savurmuş ve içten içe ağlamasına sebebiyet vermişti.

"Deli rolü ardında sakladığın korkaklığındır, seni ve beni bu yer
israfına itekleyen!"

Sahte duygularını kendinden uzaklaştırdıktan sonra, cevap hakkı doğuran
duyduklarına hitap etmeden önce mimiklerine üzgün bir ifade ekleyip o
dik bakışlara delice gülümsedi.

"Lütfen! Rol kesenin ben olduğumu iddia ediyorsun ama konuşman bile
tiyatral!"

Nereden geldiğini bilmediği bir saçma dürtü ile dişlerini sıkıca kapatıp
dudağının kenarını açtı ve bir yılanı kalıplaştırabilecek kısa bir
tıslama eşliğinde meydan okumasına devam etti:

"En azından buraya Alessa dışında hangi türlerden fahişeleri, sırf benim
eğlence aracım olmaları için yolladığını listele de monarşik konumuna
olan saygınlığımdan hiçbir şey kaybetmeyeyim!"

Kendinden emin kahkahaların rahatsız ettiği kulakların yarattığı ekşimiş
surata şahit oldukça biraz daha kendinden geçer gibi oluyor; mizah
anlayışı etkisini kaybetmeye başladıkça, belirli obje ve vücut
parçalarına bakıp kahkahalarını biraz daha uzatmaya çabalıyordu. Bu
gereksiz uzunluğu küçümseyici gözlerle izleyen can düşmanına dikkatini
çektikten sonra, o mutsuz son ile yüzleşip yavaşça sesini kesmişti.

"Birbirinizden hiçbir farkınız yok. İkinizin de hastalıklı bir ağız tadı
var. Kimin piçleri olduğunuz belli oluyor!" dedi, kısa ve iğneleme dolu
sessizliğini bozarak.

"Ah, evet. Çünkü ekselanslarının kölecilik anlayışı o kadar yaratıcı ki,
bedenleri ele geçirmekten sıkılıp sağlıklı küçük fareciklerinin nasıl
açlıktan geberdiklerini izlemeye başlamış!"

Yaşlı adamın nasıl bir tepki verdiğiyle ilgilenmeden dizlerinin üzerine
attı kendini. Gözlerini yerden ayırmadan sol pençesini başına doğrulttu.
Pençeler, yerlerini parmaklara bırakırken gözlerini kapatıp başını
kaşımaya başladı. Hiçbir şey duymuyor, hiç kimseyi dinlemiyor, hiçbir
nedene cevap aramıyordu. Yaşlı adamın söyledikleri, arka plana boğulmuş
gereksiz bir yankıdan fazla bir işleve sahip değildi. Hayata gülümsemeye
yatkın olan ruhundan bir parçayı yitirdi ve kendi yarattığı bu sahneyi
kısa kesmek istediğine karar verdi.

"Sanki umurumdaymış gibi." dedi kısık sesiyle.

Bilincini dünyaya açıp yere indirdi kolunu. Ciddiyet dolu suratını,
kendisine dik bakan adama doğrulttuktan sonra sesini yüseltmeye başladı.

"Ne aradığın aşikar; nerede aradığın meçhul. Tarihten silinmesi gereken
basit bir üretim hatasından fazlası değilsin! Kendi ellerinle getirip
bana devasa bir ordu vermekten fazlasına yaramadın!"

Bir saniye sonra ayaklarının üzerinde, girişe yakın bir noktada belirdi.

"Senin gibi çok klişeye şahit oldum. Sana benzeyen bir sürü güç
manyağını hasat ettim! Ve hiçbirinin tadı yoktu; hepsi bir avuç boşa
harcanmış hayattı! Ne kadar karşı koyabildilerse, o kadar verimsiz
geçmişlerinden ezberledikleri önemsiz tecrübelere sahip olduklarını
gösterdiler!"

"Yaratıcı bellediğin o manyağın peşinden giderken yaptıklarını nasıl da
unuttun! Onun distopyasını pratiğe dökerken ne hainliklere imza attın!
En sonunda iki gram aklının her satırından vazgeçip ne dediğinin dahi
farkında olmayan bu haline ulaştın! Seni hasta yaratık!"

Yaşlı adamın hiddeti, koltuğundan çekip çıkardığı işleme dolu kılıcın
heybeti ile birleşmiş ve gözdağı limitinin aşıldığını göstermişti. Usta
bir el hareketiyle kılıcı ters çevirip sert metal alaşıma sapladı ve
yere sabitlenmiş olan kılıcın kabzasını sıkıca kavradı. Son uyarısını
yapmak üzereydi.

"Bana ait olanı ver ve acını dindireyim!"

"Kapa çeneni!" diye bağırdı Lucian, sol elini geriye doğru atıp keskin
pençelerine yeniden kavuşarak.

"Niyetim, ezdiğin halkına bir iyilik yapmak değil ama bir şekilde senin
parçalarına ayrılman gerekiyor!"

Hafifçe eğilip öfke ile dişlerini gösterdi ve savaşın sıcaklığını bütün
gemiye hissettirecek şekilde kaybolup belirmeye başladı, sağ ve sol
yanlardan. Her belirişinde biraz daha yaklaşıyor; her defasında pençesi
biraz daha yukarı kalkmış ve biraz daha keskin görünüyordu. Aynı hıza
ulaşması beklenilemeyecek yaşlı adam, Lucian sağında belirdiği an
hazırlıksız değildi. Kılıcını çoktan yerden çıkarmış ve savurmak için
doğru anı bekliyordu. Farklı bir dünyadan bakmıyorlardı, zamanın
sıfatına.

Hedefinin kafasını koparabilmek için yeterince yakına geldiği anda
göğsünü sıyıran bir kılıç darbesiyle geriye attı kendini. Ancak bu onu
durdurmaya yetmemişti. Bir anlık geri tepmenin ardından yeniden yaşlı
adamın üzerine çullandı ve aşağıdan yukarıya salladığı iki pençe darbesi
boşa gitti. Yaşlı adam önce davranmış ve rakibinin silah olarak
kullandığı nefretin, kontrolsüzlüğe dönüştüğünü öngörmüştü. Lucian\'ın
hafife aldığı kadar boş değildi anlaşılan.

Kral, koltuğu bir basamak olarak kullanmış ve havada takla atarak köşkün
diğer yanına inmişti. Kılıcını iki pençesiyle kavradı ve göğsünün sol
yanında, dik bir pozisyona getirdi. Disiplinli adımlarla, Lucian\'ı daha
kolay yakalayabileceği bir açıklığa ilerlemeye başladı. Bu sırada
koltuğu iki parçaya ayıran Lucian, bir ayağı koltuğun üzerinde izliyordu
avını. Neler döndüğünü anladığı için olabildiğince kontrollü davranmaya
karar vermişti. Bu yüzden her şey bir anda olup bitmeliydi.

Ani bir hareketle koltuktan destek alarak kralın biraz sağına fırlattı
kendini. Planladığı gibi erkenden sallanmış kılıç darbesini kolayca
savuşturdu ve yere düşüp takla attıktan sonra, kontrol kendisindeyken ne
kadar hızlı olabileceğini kanıtlarcasına geri döndü ve kılıç henüz
havayı kesmek ile meşgul iken, kabzanın bir karış uzağına bir pençe
darbesi indirdi.

Lakin kendini tatmin edememişti. Kralın tam önündeyken, aynı hızla
arkasına döndü ve sağ pençesiyle, yaşlı adamın karnında derin ve uzun
bir yara açtı. Zaman, dünya ile barışmadan önce, zavallı adam daha acıyı
hissedememiş iken, boynundan yakaladı.

Bir saniyeden biraz fazla sürmüş olan bu hadise ardından, sıkıca
kavradığı boynun öksürme çabalarını görmezden gelirken, yarıktan oluk
oluk akan kanı izlemekteydi yaratık. Hiçbir hamlesi kalmamış yorgun
bedenin acı içinde kıvranmaya bile müsadesi bulunmuyordu. Avını elde
ettiğinden emin olması için daha nasıl bir ispata ihtiyaç duyduğunu
kendisi bile bilmiyordu. Yanıklarla dolu suratını kaldırıp o can çekişen
gözlere baktı. Pençeleri arasına bağladığı hayatın ağırlığını biraz daha
yukarı kaldırırken, gözlerini hiç oynatmadan kafasıyla izledi. Bundan
zevk almıyordu. Hissiz suratının derinliklerinde bir acı tomurcuklanmış,
bağırıyordu.

"Bazen ağlayasım geliyor\..."

Koridordan yükselen postal sesleri kaptan köşküne ilerlerken,
aralarından bir ayak sesi dahi durup da manzaraya şaşkınlık
taslamıyordu. Lucian, duyabildiklerinden hiçbir zaman
uzaklaşamayacağının üzüntüsüyle devam etti nutkuna.

"Boş kabuklardan ibaret olmayanların, kendi kabuklarını boşaltıp da
kendi kendilerini sindirmelerini izlerken zorlanıyorum\..."

Girişte açılmış yarığın kenarında belirenlerin hiçbiri miğfersiz
değildi. Silahlarını içeri doğrultmuş, krallarının son anını
izliyorlardı. Ancak cesaretsiz, araya girmeye korkan tavırlara da sahip
değillerdi. Sadece silahlarını, hayatta olduğunu bildiklerine
doğrultmuş, bir öncünün ardından içeri giriyorlardı.

"Bu da benim hatam; düşündüğümden fazlasını hissetmem. Hainliğimin
kaynağı. Hem de bana verilmiş her görevi yerine getirmişken\..."

Kaptan köşküne girmiş olan üç askerin en önünde duran, rütbesinin
yüksekliği, üzerindeki siyah pardesünün apoletlerinden belli olan bir
öncü, miğferini çıkarıp bir kenara attı ve miğferin ardındaki bembeyaz
gözler ve boş bakışlar açığa çıktı. Koruması gerekenin düşüşünü izlerken
bir ikilem içinde, belli belirsiz bir melankoliye kaptırmıştı, olmayan
ruhunu.

"Sadece acıyorum!"

Gözlerinin feri sönmekte olan yaşlı bedenin zavallı boynunu kırdı ve
geriye kalan et torbasını yere bıraktı. Konuya yeni dahil olabilmiş
misafirlerini umursamadan, bulutların arkasından çıkmakta olan güneşin
yeni yeni ısıtmaya başladığı camlara döndü yüzünü. Üzerine doğrultulmuş
silahlar yavaş yavaş aşağı inerken, cenaze evinin sessizliğini bir
kurşun askerin yürüyüşü bozmuştu. Arkasından yaklaşanın korkusunu
sezemeyen Lucian, ellerini arkadan topladı ve dik başı ile güneşin
yeniden doğuşunu izlemeye devam etti. Bir çift postal, ne zaman
yeterince yakına gelmiş olduğunun bilincinde idi.

"Yıkın, bu medeniyeti\..."

Aldığı ilk emir karşısında hiçbir ifadeye sahip olamamış orta yaşlı
askere döndürdü yanağını. Pür dikkat dinlenildiğinin bilinciyle, ilk
ünlemini ortaya koydu:

"Ve bulun o sürtüğü!"

Ana geminin görüş alanından hiç çıkmamış, gözetim altında tutulmuş ve
zaman zaman taciz ateşine maruz bırakılmış, şehri boydan boya kaplayan
kalkan kubbenin diğer yanında çok da farklı bir manzara bulunmuyordu;
dünyayı ağırdan almak isteyen bireyler açısından. Şehir sınırlarının
dışında kalan bu araba mezarlığı, dar bir yan yolun kenarında, kurak ve
derin bir vadinin üzerinde bulunuyordu. Bu hurdalığın çok uzağında
bulunmayan bir viyadük, mezarlığın yanından geçip vadi boyunca ilerleyen
ve yer yer asfalttan nasibini almamış yan yol ile otoyolun birleştikleri
noktadan başlayıp, vadinin bir yakasını diğer yakasına bağladıktan sonra
şehrin göbeğine kadar ilerliyordu. Ancak araba mezarlığının sahibi,
vadinin diğer yanında bulunan bir benzin istasyonuna çıkan merdivenlerin
dibini hedeflemiş bir sistem kurmuştu; bir teleferikleri bulunuyordu.

Teleferiğin geçmişi ve amacı bir kenarda bekleyedursun, bu vadinin
basamak halini almış iki düzlüğü üzerinde, iki katlı olarak kurulmuş
mevcut hurdalığın bir yanında bekleyen, güneşin bir türlü ısıtamadığı
hurda arabalardan birinin üzerinde uzanmış birilerini bekliyordu. Kalın
kıyafetleri, henüz başlamış olan soğuk mevsimin ne kadar kara geçeceğine
işaret ederken, kafasına geçirdiği bere sayesinde yaşam standartlarını
biraz olsun yükseltmiş bulunduğu söylenilebilirdi. Üç yanından hurda
arabalar ve parçalarının yükseldiği konumu itibariyle, görünmekten
ve/veya yakalanmaktan yana olmadığı iddia edilebilirdi. Bir elinde,
içine koyduğunu dahi hatırlamadığı matarası, diğer elinde ise bir adet
fotoğraf; fotoğrafa dalıp gitmiş gözleri ve elindeki içkiden yudumlamak
için yanıp tutuşan susamış bir ağız.

İsteksiz bir iç geçirdikten sonra koyu mavi renkteki eldiveni arasında
tuttuğu fotoğrafı, ik parmağının marifeti yoluyla ikiye katlayıp
montunun içine soktu. Ardından diğer elinde tuttuğu ve sıcak olduğunu
tahmin ettiği içkiyi yudumladı. Kahvenin tadını aldığı anda, aklından
geçirdiklerine hak verdi ve mataranın kapağını kapatıp iyice uzayıp
gürleşmiş olan sakallarını sildi koluyla. Matarayı, hemen yanında
bulunan büyükçe bir çantanın içinde bulunan bölmeye yerleştirip çantanın
fermuarını çekti ve çantayı sırtlayıp yere attı kendini. Etrafını kısaca
kolaçan ettikten sonra, biraz önce üzerinde uzandığı hurdaların
arasından uzun namlulu bir silah çıkarıp ağırlığına ağırlık kattı. En
başında pek rahat davranmış olmasının nedeni, pek umursanmayan bir
noktada, pek umursanmayan bir iş ile meşgul olmasıydı anlaşılan. Yahut
böyle düşünülmesi, bu şekilde ele alınması işine geliyordu.

Yılların mı, yoksa bu kısa sürede gerçekleşmiş olan her şeyin mi
etkilediği bilinmez ama bir şekilde yaşlılığı hayata geçirmiş olan
suratını, bir ses duyduğunu düşündüğü yana çevirdi. Yanında bulunan
hurda dağına sırtını verip dinlemeye başladı. Elini tetikten uzak
tutuyor, bir hata yapmamaya özen gösteriyordu. Muhtemelen kendine,
kendisi yüzünden, pek bir güveni kalmamıştı. Ve yapması gerekeni
yapabilecek kapasiteye sahip olup olmamasından kaynaklanmıyordu bu güven
problemi.

Ayak seslerinin yaklaşmakta olduğunu anlatabilen kulakları, ne yazık ki
yaklaşmakta olan kalabalığın ağırlığı hakkında bir bilgi vermiyordu. Her
ne kadar temkinli davranması gerektiği düşüncesine obsesif bir yaklaşım
sergiliyor olsa da, düşmanca bir karşılaşmaya denk düşeceği ihtimaline
dair hiçbir şey hissetmiyordu; belki hissetmek istemiyordu, kim
bilebilirdi? Lakin hemen dibinde bulunduğu hurda dağının eteklerine
paralel ilerleyen ufak partinin içinden seçebildiği kısık bir ses,
tetiğe yönelmek için bekleyen parmaklarının rahat bir nefes almasına
sebep oldu.

Ani bir hareket yapmış bulunacağı mesafenin ötesinden çıktı karşılarına.
Dört kişilik silahlı grubu gülümseyerek karşılamamıştı. Fakat grubun
içinden tanıdık bir sima, bir rehber, kahve içmeye dönmek isteyen, araba
mezarlığının bekçisini gördüğüne sevinmiş gibiydi.

"Merfr!" diye seslendi kısık sesle.

Hızlı adımlarla, hurdalığın ortasında bekleyen adamın yanına yaklaştı.
Rehberlerinin hızına yetişmek için adımlarını sıklaştıran diğer üç kişi
ise kendilerini beklemekte olan bu tecrübeli adam ile göz göze
geldiklerinde, kontrol ediliyor olduklarını anlamışlardı. Elbette,
onlara rehberlik eden zat, potansiyel bir tehlikeye dönüşecek hiçbir
şeyin altına imza atmayacak kadar uyanıktı. Ancak barışçıl ve sevinç
dolu günler geçirmiyordu hiç kimse.

"Başka kimse var mı?" diye sordu Merfr, istifini bozmadan üç adamı da
şöyle bir süzüp kulaklarını rehbere, gözlerini hurdalığın barındığı
çevreye verirken.

"Bu kadar. Diğerleriyle bir iletişim kuramadım; son aktarmamız olabilir
bu."

Endişeli olamayacak kadar baygın, ama temkini elden bırakmayan gözlerini
rehbere çevirip birkaç defa kafasını salladıktan sonra araba
mezarlığının diğer yanına yürümeye başladı. Beklemekten hoşlanmayan
doğası gereği, yapmak için bulundukları haltı yerine getirip işleyen
demir görevi görmek ve başarabildiği kadarını başarıp da ölüp gitmek
taraftarıydı. Bu nedenle, kendini izlemekte olan grubu dosdoğru
teleferiğe sürüklemişti.

"Ormanlık alana girmeden önce dikkatle bakın etrafa." diye uyardı Merfr,
bir yandan teleferiğin bağlı olduğu motorun bağlantılarını kontrol
ederken.

"İki gün önce, aynı devriye birkaç defa o yolu kullandı."

Kendisini dinleyen ve teleferiği hazır etmesini bekleyen gruba hiç
aldırış etmeden, hemen yanında bulunan, araba kapılarından oluşan ufak
bir tepeciğin üzerine çıktı ve etrafı kolaçan etti. Yakınlarda bir
tehlike olmadığı kanısına vardıktan sonra, yine kimsenin suratına dahi
bakmadan, motorun yanına eğildi ve motorun hemen yanında bulunan bir
kolu çevirmeye başladı. Bu sırada gruba rehberlik eden ve Merfr\'ün bir
çeşit ahbabı olan adam, teleferiğin kapısını açtı ve yanındaki
sığınmacılara oturmalarını işaret etti. Dört kişinin ancak sığabildiği
teleferik, kullanılabilecek en güvenli araç olarak görünmüyordu; Merfr,
bir mancınık vasıtasıyla, vadinin diğer tarafına fırlatılmayı tercih
edeceğini belirtmişti zamanında. Ancak, açıkta kalan bir köprünün
üzerinden geçmek, hele hele bir veya birden fazla araç ile geçmek, pek
akıl karı değildi.

Motor hazır olduğunda, fazla gürültülü olmayan ama yeterince yırtıcıyı
yakına çekebilecek sesi çıkarabilen bir canavar halini almıştı, artık
teleferiğin ihtiyaç duyduğu enerjiyi sağlayabilecekti. Herkesin yerinde
olduğundan emin olduktan sonra, cebinden bir tükenmez kalem çıkarıp
kollarını teleferiğin demir kapısının üzerine yasladı. Grubun rehberinin
kendisine uzattığı haritayı açıp şöyle bir göz attı. Vadinin diğer
yanını haritada buldu ve önceden çember içine alınmış olan bölgelerin
üzerlerine çarpı işaretleri yerleştirip vadinin diğer yakasında,
bulundukları konuma uzak noktalarda konuşlanmış bir takım yerleşim
birimlerini işaretledi.

"Dört hafta kadar önce, on kişilik gruptan geriye kalanları topladık.
Harabelerin dışında gezdikleri için geriye pek bir şey kalmamıştı." diye
uyarıda bulunan Merfr, haritanın üzerinde, kalkan sınırlarının
belirtildiği çizgilere yakın bir noktada, belirli belirsiz bir alanı
daha çember içine aldı ve haritayı rehbere uzatırken ekledi:

"Ormanın içinde daha kolay av olacaksınız. Bu yüzden yolculuğu bir gün
daha uzatın ve rast geldiğiniz devriyelerin zamanlamalarını not alın."

"Geri dönerken getirmemi istediğin bir şey var mı? Erzak sorunu yok,
değil mi?"

Rehberlik eden adamın sorularına aldırış etmeyen Merfr, kalemi cebine
attığı gibi teleferiğin sağ yanına, kontrol panelinin bulunduğu yöne
geçti. Hiç zaman kaybetmeden kilitleri açtı ve serbest bıraktığı
mekanizmanın yavaşça ilerlemesini sağladı. Bu sırada silahını yeniden
elleri arasına aldı ve vadinin diğer yakasına doğru ivmelenmekte olan
teleferiğe refakat etmeye başladı yürüyerek.

"Geri dönmeyeceksin. Bu yakayı kapatıyor olacağız. Arda kalan erzakları
toplayıp yarın yola çıkmış olacağım."

Teleferik, uçurumun kenarından sarkmaya başladığı vakit, yürümeyi kesmiş
ve ilerideki köprünün üzerini seyreder bir vaziyette, düşman hatları
ardında nöbet tutmakla mükellef gibi savaşı yaşıyordu. Karşıya geçen
grup teleferikten indikten sonra, etrafı kolaçan edip her şeyin olması
gerektiği gibi olduğuna işaret etti. İşinin bittiğini anlayan Merfr,
parmağını tetikten çekip panele geri döndü. Teleferiği çağırmak için
makaraların tersine dönmesini sağlayacak şekilde ayarladı paneli. Rahat
değildi. Sanki paranoya, bedenini işgal etmiş ve ona işkence etmeye
başlamıştı. Uzun süredir devam eden bu rahatsızlık, teleferiği her
çalıştırdığında bir çeşit pusuya düşürelecekleri kaygısına yol açıyor ve
geri çağırdığı teleferiği dahi parmağı tetikte beklemesine neden
oluyordu. İşin kötü yanı, kendi hayatı söz konusu olduğunda aşırı rahat
davranışlar sergileyebilirken, konu başka bir canın hayati
fonksiyonlarına rastgeldiği vakit dünyaya bakış açısı değişiveriyordu.
Önemli olan, vadinin karşı yakasına sapasağlam geçilebilmesiydi. Obsesif
duyguları kabullenmişliğinin pişmanlığı ile motoru kapatıp teleferiği
kilitledi.

Yerli yerinde bulunması gerekenleri gözeterek, gerekliliklerin yerine
getirildiğinden emin oldu. Az önceki grup, bu huzurlu gününe neşe
katmadan önce bulunduğu noktaya doğru yürümeye başladı, bir gözünü
hurdaların arasında kalan boşluklara hapsederek. Sürekli izleniyor
olduğu sanrısıyla baş etmek için yapabileceği bir şey bulunmuyordu.
Bununla yaşayıp belki de ölmesi; bunu kabullenip gerekirse avantaja
çevirmesi, erdemli bir hareket olacaktı. Elbette ters giden bir şeylerin
olmaması, her şeyin ters gittiğinin bir göstergesiydi. En azından
evrensel kanunlar bunu hükmediyorlardı. Lakin bir gölgenin bile
yarattığı rüzgar, yersiz paranoyanın hassaslaştırdığı kulakların algı
alanına dahi fazla geliyordu. Daha fazla yürüyemeyeceğini hissetti.
Sırtındaki silaha ulaşmak gibi bir ihtimali yoktu ama bu halde bir veya
iki duruma karşı hazırlıklı olmadığını söylemek yanlış olurdu. Sol
ayağını öne atarken, kemerinin arasına sıkıştırdığı silaha uzandı ve
yaşından beklenilemeyecek bir hız ile ardına dönüp karşısında bulunan
iki kaş arasına doğrulttu tabancasını. Bu arada kendini hedef almakta
olan bir uzun namlulu silahın da farkında olmamak gibi bir lüksü yoktu.

"Sakalını kesecek zamanı nasıl buldun?" diye sordu Merfr, siyah
kapüşonun altından bakan boş ifadenin kirli sakallarını ima ederek.

"Usturamı yanımda taşıyorum."

Uzun süre sonra tanıdık bir ses duyabilmiş olmanın sevinci ve karşısında
dimdik duran eski bir dostun tüm geçmişini karşılaştırdığı vakit, buruk
bir sevinçten fazlasını elde edemiyordu ne yazık ki. Nişan aldığı eli
kıpırdamamıştı dahi, hiçbir canlılık belirtisi yoktu. Direkt, hedeften
şaşması imkansız bir isabet istikameti bulunuyordu. Bir an için bile
tereddüt ediyor olmanın nasıl büyük bir hataya yol açabileceğini
düşündüyse de, tetik parmağı kaşınmıyordu. Bu nedenle atılmış olan ilk
adım, uzun namlulu silahın yere inmesi ve kendisini tutan ellerin,
tetikten uzaklaşması olmuştu.

"Keserek hata ettiğimi düşünmeye başladım şimdi." diye alay etti Jaros,
kapüşonunu açarken.

Kimsenin kimseye dostane görünmeye çalışmadığı bu vaziyette tek
gülümseyen Jaros, gözünü kırpmadan silahını doğrultan Merfr olduğu için,
hangisinin iyi hangisinin kötü olduğunu kestiremiyordu. Pekala hiç
kimsenin bir iddiası bulunmuyorsa da, vaziyetin sürükleyen rüzgarına
kapılmamak için kendini zor tutan Merfr\'ün söz ve sorgu hakkı yerli
yerindeydi.

"Böyle bir tesadüf olması mümkün değil, değil mi?" dedi ve tabancasını
yere indirdi.

Her ne kadar gardını düşürmüş gibi görünse de, tam tersine, sadece
tehdit görüntüsünü yok etmeye yönelik bir hareketti bu. Bir tehdit
olarak algılanmaktan vazgeçmemişti. Jaros, bir aptal değildi ve konuşmak
gibi bir niyeti olmasa, işini bu kadar yakından halletmezdi.

"İnan veya inanma; tilkinin varacağı son noktadayım."

Kızarmış burnunu çekmekte olan Jaros, Merfr\'ün memnun durmayan surat
ifadesinden haz duymuyordu. Güven duygusunu kolayca aşılamak, becerileri
arasında bulunmuyordu belki. Zaten gördüğü bu adamın, seneler evvel
tanıdığı Merfr ile neredeyse hiçbir ilgisi bulunmuyordu. Yılların ne
kadar acımasız olduğundan bahsetmek gereksizdi. Yine de anlatmaya
başlarsa, en azından bir şans elde edebileceğinden emindi. Merfr de,
mutsuz görüntüsünün ardında, az da olsa, merak taşıyordu.

"Dimitriv?" diye sordu, bilgilendirilmeye ihtiyaç duyuyormuş gibi.

"Aptal herifi zaten gözden çıkarmışlardı, hatırlıyorsun. Olaylar
başladığı vakit ordu ile anlaşmaya çalıştı. Biraz zaman kazandı ama
nafile. Silah zulasını patlatıp adamı parçalara ayırdılar."

Merfr, ağzını dahi açmadan, sinir bozucu bir kıkırdama ile Jaros\'un
konuşmasını kesmişti:

"Sen de fırsattan istifade edip kaçtın, öyle mi?"

İşittiklerinden memnuniyet duyup duymamak konusunda kararsız kalan
Jaros, sağ cebinden çıkardığı, yeni açılmış bir paket sigaradan bir tek
yakıp dumanını havaya bıraktı ve dik bakışlarını Merfr\'e çevirdi.

"Hala emir almıyorum."

Ciddiyetini koruyordu. İkisi de, bir diğerinin oyun oynamaya gelmediğini
iyi biliyorlardı. Jaros\'un bir başına hayatta kalmaktan gocunmayışının
ne kadar korkunç bir kabus olduğunu görebiliyordu Merfr, anlayabiliyordu
bunu. Hiçbir amaca tam anlamıyla inanmadan sadece yaşıyor olmanın nasıl
bir duygu olduğunu biliyordu. Kafasını bir tarafa çevirip öksürdü ve
önünde sigara içen adamın cebindeki paketi işaret ederken sordu:

"Pekala, seni buraya sürükleyen sebep nedir?"

"Sevinebileceğini zannettiğim bir haberim yok." diye cevap verdi,
Merfr\'ün bir dal sigara almasına izin verirken. Yine burnunu çekti ve
paketi cebine indirip kibriti yanmayan adama çakmağını uzattı.

"Ardımdan, yaklaşık bir günlük mesafede, bir batalyon işgalci
yaklaşıyor."

Gözleri faltaşı gibi açılmış Merfr, bir eliyle ağzındaki sigarayı
uzattı, diğer eliyle çakmağı iade ederken sertçe ciğerlerindeki dumanı
üfledi. Hayatını kökünden kazıyacak bir haber almadığının farkına
varması gerekmiyordu, bu yüzden mizanseni fazla uzatmadan kafasıyla
işaret etti ve arkasını dönüp yavaşça ilerlemeye başladı. Jaros, biraz
gerisinden takip ediyordu.

"Peşindeler mi?" diye sordu Merfr, yürüdüğü istikameti izlerken.

"Hayır, benim varlığımdan haberdar değillerdi. Muhtemelen devriyelerini
büyütmüşlerdir. Ordu şu sıralar çok baskın yapıyor."

"Muhtemelen\..."

Önüne vardıkları geniş, tek katlı bu baraka, hurdalığın ev sahipliğini
yapıyor, tek aracın sığabileceği büyüklükteki garaj kapısından aynı
zamanda tamirhane olarak kullanılmış olduğu anlaşılıyordu. İç ve dış
mekanda gözle görülebilir oranda bulunan pas ve kir, bu barakanın
işgalden çok uzun süre önce terkedilmiş olduğunu işaret ediyordu. Yahut,
daha mantıklı bir açıklama getirmek gerekirse, inşa edildiği günden beri
temizlenmemişti. Camlarla bütünleşmiş olan kir, mekanın içinin
görünmesini engellemekte; derme çatma kapısının kirişleri dokunsan
kırılacak haldeydi. Binanın üzerine, bir cephesini koruyacak şekilde,
amatörce yerleştirilen ucuz çatının düşüp birilerini öldürmesi an
meselesiydi.

Kapıya yaklaşan Merfr, bir eliyle kapının kulpunu kavradı. Fakat kapıyı
açmadan önce bir saniye bekledi ve boşta kalan elinin işaret parmağıyla
evrensel bir uyarı işareti yaptı Jaros\'un yaka hizasında. Adamın
suratına değil, yere bakıyordu. Ancak Jaros, bu durumun emir verme
çabası mı, yoksa uzun bir zaman yalnız kalmış bir adamın dünyasından bir
parça mı olduğunu anlayamamıştı. Sadece geri çekilmeye hazır bir imaj
sergileyip tehdit sıfatından defalarca kez arınması gerektiğini
biliyordu.

"Seni öldürmeyeceğimi düşünme!"

İşittiği gözdağı akabinde, ellerini iki yana açıp herhangi bir sinsilik
peşinde olmadığını belirtti. Bu sırada, uyarıyı başarılı bir şekilde
alıp almadığını kontrol etmekte olan Merfr\'ün, güven duygusundan yoksun
gözleriyle karşılaştı. Başını iki yana salladıktan sonra, elinde kalmış
sigaradan son bir nefes çekip botu ile toprak zemin arasında ölüme terk
etti. Önünde kapıyı açmasını beklediği adamın, bir miktarını tüketmiş
bulunduğu zehir dolu sarmalı, biraz sonra açacağı kapı üzerinde
söndürürken, neden böyle bir zahmete katlandığını anlamaya çalıştı.
Elbet, olaylar başladığından beridir insanlığın, eskisinden daha sade
olmasın ama, paranoyaklık katsayısında gözle görülür bir artış
gerçekleşmişti. Ancak konu, evvel zamandan beri tanıdığı ve birbirini
tanımamak üzerine dilsiz ve sağır bir sözleşme ile alakadarlık sağladığı
bu insan evladına geldiğinde, farklı dillerde farklı tabirler ile
betimlenen algıda seçicilik için mükemmel bir ortam sağlanabilmişti.
Jaros, Merfr\'ün davranışlarındaki bozukluğu farketmişti.

"Yakınlarda bir karargahınız olmalı. Herkes orada olmalı. Öyle değil
mi?" diye sordu Jaros kapı eşiğinden geçerken; bir yandan da akmakta
olan tavanın içler acısı halini izliyordu.

Şu daracık barakanın tam ortasında, bir bara benzeyen tezgahın köşesinde
durmuş, sanki cevap veremeyecek kadar olayın dışında kalmayı yeğliyormuş
gibi bekliyordu Merfr. Geyik tavrından hiçbir zaman ödün vermemek için
yemin etmiş olan Jaros için hava pek hoş sayılmazdı; ancak dolaylı
yoldan, sağlıklı veya sağlıksız, bir cevap alabilmenin kestirme
yollarından birine başvurmuş ve eksik olanın ne olduğunu tahmin
edebilmesi akabinde içten içe üzülmeye başlamıştı. Oralı olmayan Merfr,
ardına bile bakmadan, sol eliyle tezgahın diğer yanını işaret etti.

"Yeterli erzağım var. Evinde hisset kendini." dedi, sırt çantasını
tezgahın kenarına indirdi ve gösterdiği yönün ters istikametinde, yer
israfından fazlasına benzemeyen, barakanın boş yanına yöneldi.

Pek su tüketmeyen ve sadece aç kalmış olmamak için yemek yiyen Jaros,
omzundaki silahı bedeninden ayırıp tezgahın üzerine bıraktı. Ardından
sırt çantasını indirecekken Merfr\'ün nereye ulaşmaya çalıştığını
anladı. Bu dökük binanın bir çatısı bulunuyordu. Muhtemelen karanlık ama
nişan almaya uygun, çökmek üzere olan bir ara kat. Bir daha
kullanılmayacak her şeyin saklandığı evrensel çöplüklerden birisi. Mekan
içerisinde neden yere serilmiş bir adet dahi örtünün bulunmadığının
cevabı buydu.

Tavanın kuytu bir köşesinde kalmış, ancak bir insanın geçebileceği
büyüklükteki bir kapının, tutup çekilmek için tasarlanmış fakat zaman
içinde parçalanmış olan kolunu aşağı indirmek için zıplayan Merfr, tek
seferde yakaladığı kapıya tüm ağırlığını vermiş ve ardından gelen
merdivenleriyle birlikte, bu çürümüş çatıya çıkış mekanizmasını bir defa
daha hizmete açmıştı. En azından, zamanında bir insan evladı kalkıp da
bu merdivenlerin ahşap olarak entegre edilmesine karşı çıkmış ve yerine
demir merdivenler eklemişti. Göründüğünden daha sağlam olan merdivenin
birkaç basamağını çıktı ve kollarıyla tavan arasının zemininden destek
alarak yukarı çekti kendini.

"Hey!" diye seslendi.

Adamın akıl sağlığından şüphe edebilecek rahatlığa sahip olmadığı için
\'düşmanının düşmanı\' fikrine akıl sır erdirmekten yana bir politika
izleyen Jaros, merakı ve emin adımlarını tek bedende toplayıp çatı
girişine yöneldi ve merdivenin altında durup yukarı baktı. Bir veya iki
delikten içeri giren gün ışığı harici herhangi bir medeniyet belirtisine
rastlamamıştı. Birkaç saniye sonra yukarıdan sarkan ağır bir cismi
gayriihtiyari aşağı çekmesi gerekmişti. Bu bir silahtı: Bir bomba atar.
Durumun hemencecik farkına varmıştı ve silahı duvar kenarına bıraktıktan
sonra karanlık tavan arasına ulaşıp Merfr\'ün suratını görebilmek için
merdivenleri çıkmaya başladı.

"Bekle! Bir batalyon dedim, beni duymadın mı?"

Kafasını çıkaracağı yerin tam tersi yönünden yaklaşan adam, bir diğer
silahı uzatırken cevapladı:

"Bunun adı, ihtimalleri değerlendirmek. Başka şekilde nasıl kaçmayı
planlıyorsun?"

"Yani kaçacaksın?" diye sordu Jaros, silahı sağ eliyle ayağının dibine
kadar indirip, zar zor görebildiği Merfr\'ün suratına bakarken.

Merakla bekleyen Jaros\'un hayatta kalmak dışında pek bir amacı
olmadığını, olamayacağını bildiği için bu güvenebileceği son insan
evladını adam yerine koyuyordu. Zaten çömelerek zoraki yürüyebildiği
tavan arasında, girişin kenarında bir dizinin üzerine çöktü. Kafasındaki
bereyi kısa saçlarından ayırıp cebine sıkıştırdı.

"Buraya en yakın işgalci karakolu, vadinin bu yakasında, köprünün hemen
diğer yanında. Yeterince sorun çıkardıkları için bu geçiş noktasını
kapatmak zorunda kalacaktık\..."

Sağ yanına çevirdi bakışlarını. Aradığı şeyi bulmuş gibi baktı, yerde,
dibinde duran nesneye. Karanlığın içine gömülmemiş olsa da, koyu rengi
sebebiyle kolayca fark edilemeyecek, uzunca bir çantaydı bu. Sağ eliyle
çantanın yanlarını kontrol etmeye başladı Merfr; Çantanın tutulacak bir
yerinin var olup olmadığını hatırlayamıyordu. Unutmaması gereken bir şey
değildi ne de olsa.

"\...ama sen çıkageldin."

Çantanın askılarının kopmuş olduğunu hemencecik fark etti, boydan boya
uzanan fermuarın orta yerinden avuçladı ve ne kadar ağır olduğunu
umursamadan kaldırdı çantayı. Fazla ağır olmadığına kanaat getirip çatı
girişinden aşağı, Jaros\'un boşta kalan eline uzattı ve bu sırada dik
ama duygusuz bir bakışı da esirgememişti.

Güven problemleri sürekli yüzüne çarpılan Jaros, bu durumun haklılığı ve
haksızlığı konusunda bir yargıya varacak delikanlılık yaşını çoktan
geçmişti. Basitçe, gerçekleri kabul edip onları değiştirmek yerine
bükmeyi, onlar üzerinden hayatta kalabilmeyi öğrenmişti; öğreneli çok
ama çok uzun bir zaman olmuştu. Gördüğü surat ardından çantayı kaptığı
gibi, zaten üzerinde pek yol almadığı merdivenlerden aşağı indi ve biraz
önce yerleştirdiği silahın bir yanına diğer bomba atarını ve diğer
yanına ise çantayı koydu.

"Ne zaman yola çıkacaksın?" diye sordu Jaros.

Böyle bir soru ve içerisinde saklı bir başka sorunun geleceği anı
beklemekteydi Merfr. Sessizce merdivenlerden indi. Omzu üzerinde aşağı
indirdiği sarılı battaniyeyi, Jaros\'un çantayı koyduğu yere attıktan
sonra merdiveni yukarı kaldırdı ve tavan arasına açılan kapağı sertçe
yukarı ittirdi. Tam çantaya doğru eğilecekken Jaros\'u gördü; yaşını
göstermeyen adam, hala bir cevap bekliyordu.

"Erken vakitte. İşgalciler buraya ulaşmadan ormanın içine dalabiliriz."
dedi birbiri içine geçirilmiş olan battaniyeleri çantanın önünden alıp
başka bir kenara iterken.

"Ormanın içinden geçip vadinin batısına ulaşırsak, diğer yakaya
geçebilecek ufak bir istasyona varabiliriz."

Fermuarını açtığı çantanın içine daldırdı sağ elini. Karanlık kuyuyu
karıştırdıkça içeriden gelen çeşitli metal, tahta ve şişe sesleri
arasından aradığı figüre ulaşmayı başarabilmişti. İrice bir şişeyi
çantanın içerisinden çıkardı ve üzerinde hiçbir şey yazmayan koyu renkli
içki şişesinin içinde ne kadar alkol kaldığını kontrol etmek için biraz
havaya, ışığın kolayca vurabileceği bir noktaya kaldırdı. Emin olduktan
sonra hemen yanında bulunan Jaros\'a uzattı şişeyi.

"Vadinin öteki yanında organize olmuş ufak bir karakol var. Gözden ırak
değil ve düşman hatlarına yakın. Bu yüzden insan kaynakları için değil,
erzak toplama ve dağıtımı için kurulmuştu."

Çantanın kıyısında köşesinde kalmış bir kuytudan, ne kadar eski olduğu
kolayca anlaşılamayacak, yıpranmış metal bir matara çıkardı. Elindeki
şişeden iki yudum kadar almış olan Jaros, matarayı gördüğü anda aklına
gelmesini istediği son anılarını anımsamanın eşiğinden döndü ve bir
anlığına gerilip çabucak toparladı korkmuş bünyesini. Durumun farkında
olmayan veya sadece umursamayan Merfr, usulca mataranın sıkıca
kapatılmış kapağını açıp içindeki sert kokulu içkiden büyük bir parça
koparıp damarlarına indirdi. Bir başka matarası daha olduğunu
hatırlıyordu sanki. Pek uzun sürmedi bu bir anlık çağrışım ve matarayı
aldığı kuytu köşeye bıraktıktan sonra çantanın diğer yanından büyükçe
bir şişe daha çıkarıp, gözlerini şişeden ayırmadan ayağa kalktı.

"Eğer varmak istediğin özel bir yer varsa, sana oradan bir yolluk
hazırlayabiliriz."

"Nerede işe yarayabilirsem\..." diye dalgınca cevap verdi Jaros, gözleri
o metal matarayı izliyordu.

"Neden?"

Savaş günlerini hatırladığını kendine itiraf edemiyordu bir türlü.
Elbet, savaş içerisinde her halt travmatik bir işleyişe sahip olacaktı
ve savaş sonrasında bu durumun devam etmesi anormal sayılamazdı.
Medeniyetin kurulamama yolunda, en bilinmez zamanlardan beri gelişmiş
olan varlıklardan biri, diğerinin kellesi için yanıp tutuşurken, bunun
bir içgüdü haline gelmemiş olması doğru olamazdı. Yine de Jaros\'un
aklından geçen travmatik olaylar dizisi, savaş sahnelerinde çektiği ve
çekildiğini gördüğü acı silsileleri değildi. Anılarının arasında
sıkışmış, düğümlenmiş ufak bir parça yumru vardı ki, en çok canını yakan
da o hadiseler bütünü ve ardından gelenler idi. Bir insanın kişiliğini
bütünüyle değiştirebilmek, her ne kadar tam anlamıyla mümkün olmasa da,
büyük bir emek ve köklü bir kavga gerektiriyordu. Jaros, bunu birinci
tekil şahıs olarak yaşamış olmanın, bünyenin kendi kendini manipüle
ederek değişime itmesinin ardında yatan denge kaybının nasıl bir tecrübe
olduğunu çok iyi biliyordu.

"Neden?"

Birinci çarpışmadan yara almadan kurtulan dalgınlığının suratına
geçirilmiş bu tokatın ardından tüm dikkatini sesin kaynağına verdi.
Soruyu gayet açık ve net duyabilmişti. Kendini ifşa etmek zorunda
değildi. Özellikle böyle bir konuda.

"Neden olmasın?" diye karşılık verdi Jaros.

İğneleyici gülüşü ardından büyük bir güç ile sıkıca kapatılmış kapağı
açıp viskiyi kafasına diken Merfr, sol eliyle ağzının kenarını sildikten
sonra, boğazını temizleyip sorduğu sorunun altında yatan mantığı
açıklağa kavuşturmak üzere yerde duran çantanın yanına oturdu ve sırtını
duvara verdi.

"İşgalden önce el altından satılabilecek her haltı sattın, onca adamımı
öldürdün; Dimitriv gibi bir fırsatçının destekçiliğini üstlenip kendi
kıçını kurtardıktan sonra gelip bana direnmek istediğini söylüyorsun."

Hafifçe sırıtıp bir eliyle duvardan destek alarak yere çömelen Jaros,
yere oturduktan sonra ayaklarını uzatıp sırtını dayadığı bu duvarın dahi
sırtını sağlama almak olmadığı istemsizce kendine hatırlatıp, elindeki
şişeyi, duvar kenarındaki bomba atarların önüne koydu. Biraz ötesinde
sağ dizini kendine çekmiş ve ayağındaki botu kontrol etmekte olan adamın
bulunduğu yana boş boş bakındı.

"Ne oldu sana, Can?" diye sordu Jaros.

Botunun kenarından ufak bir tabanca çıkaran Merfr, tabancanın şarjörünü
çıkarıp taktıktan sonra silahı bir kenara koydu. Bot içinde
görülemeyecek kadar derinde kalan çorabını çekiştirirken verecek bir
cevabı olmadığını ortaya koyabilecek şekilde rest çekti:

"Kendini açıkla, dedim; Kahve içmeye çağırmadım."

"\...ve içkini benimle paylaştın."

Jaros\'un ne söylediği, ne de ardından kısa bir süre devam ettirdiği
gülüşü umursanmıştı. Ortamı yumuşatma aracı olarak alkol öne sürülmüş
olduğundan, bir adım öndekinin kim olduğunu çoktan görmüş olması
gerekiyordu. Usulca yenilgiyi kabul edip boğazını temizledi.

"Anlatacak bir haltım yok. Hem işgalcileri gördüm, hem de askerimiz
olması gereken çocukların gözlerinin içlerini."

Botlarıyla uğraşmaya ara veren Merfr, kafasını hafifçe Jaros\'un
bulunduğu yana çevirdi ama bakışlarını yerden ayırmıyordu; zeminin
ötesini izliyordu.

"Boş\... Bomboş. Onların yanında olmayacak birkaç milyar insan vardır
mutlaka. - Senin burada, bir bakıma, insan kaçakçılığına dahil olduğunu
düşünürsek\..."

"Anladım." diye sözünü kesti Merfr.

"Sen kendi ordunu arıyorsun." diye ekledi, keskin bir bakış ile.

Bir kaşı düşünceli bir biçimde kalkık, sol eliyle sakalından bir tutamı
tutuşturmaya çalışır gibi çeviren Jaros, duyduklarını başıyla
onayladıktan sonra hafifçe öksürerek ayağa kalktı ve ne dışarıya ne
içeriye faydası olmayan camın yanına yaklaştı.

"Dimitriv, muhtemelen hayatının her evresinde bir oportünistin tekiydi.
Kendi adamlarını bile o tarikata satmaya hevesli olduğunu bilirim,
sadece hayatta kalmak için. İşgalden önce bu yapılanmadan haberdardık.
Bürokrasi içinde kuvvetli olduklarını biliyorduk, ancak mevzu kendi
sapkın inançlarına geldiği vakit, bu kadar gerçekçi olduklarını kimse
tahmin edemezdi. Ben ise şüpheci davranıp adamlarımı bu fanatiklerden
uzak tutmaya çalıştım."

"Eğer seni biraz tanıyorlarsa sana güvenmeyeceklerdir."

Merfr\'ün hatırlatmasını dikkate alıyor olduğunu belirtmesine dahi gerek
olmayan Jaros, bir eliyle camın üzerindeki tozları silip, ufak bir açık
elde edip edemeyeceğini kontrol etti. Ancak eline bulaşan kalın pas ve
kir tabakası dışında hiçbir şey elde edemedi. Kirin bulaştığı bölgeyi
silkelemek ile meşgul görünürken arkasına döndü ve konuya zaten hakim
olduğunu göstermek istedi.

"Şansımı denemekten başka çarem var mı?"

Sağ elini başının yanında tutuyor, gözlerini kapatmış, acı çeken bir
surat ifadesiyle iki saniye kadar dünyadan uzaklaşmış görünüyordu.
Ardından hiçbir şey olmamış gibi kafasını sert ama kısa mesafelerde iki
yana sallayıp, pek temiz sayılamayacak dev bir parça havayı içine çekti
ve zoraki ayağa kalkıp üstünü silkelerken yerdeki battaniyeyi gördü.
Eğilip battaniyeyi eline aldı ve Jaros\'un bulunduğu yandan geçerken
sıcak tutmayacağını bildiği rulo halindeki nesneyi adamın göğsüne
yapıştırıp elleri arasına bıraktı.

"Ne haltsa." dedi Merfr.

"Benimle geleceksen bile sabahı beklemek zorundasın. Oraya vardığımızda
kendi başının çaresine bakabilirsin."

Hiçbir şeyi umursamadan, kimseye hesap vermeden geçip giden saatler,
geçip gidecek hayatların haberciliğini yapıyordu. Bazıları için hayat
çoktan bitmişse, geriye kalan kalabalığa, onları şanslı saymak
kalıyordu. Fakat her zaman bu konuşmayı yapmak zorunda hissedecek bir
kalabalık bekliyor olacaktı, biraz önce gidenler ve henüz gitmekte
olanları. Sırf kendilerini iyi hissedebilmek ve avutabilmek için. Veya
sadece saygı gösterip de zoraki gidenler için iyi şeyler düşünmeye
zorladıkları için kendilerini. Lakin en çok da, zamanı hızlı bir şekilde
geçirip yüksek cehalet ile nihai bir son bekledikleri için. Gerçekten
bir sona ulaşmak istedikleri için değil, aynı duyguyu uzunca bir süre
boş midelerinin çevresinde kendilerine acı çektirirken görmekten
yoruldukları için. - Bir an önce bitsin; gerekirse başka bir işkence
başlasın.

Kimse, tehlikenin ortasında kalacağı böyle bir görev için dört nala
koşup da gönüllü olmaya yeltenmezdi. Uzak diyarlara sızıp kendilerinden
istenilenleri elde etmek için türlü türlü yol deneyen rehberlere oranla
daha oturaklı bir seçenekti belki, fakat o kadar avantajlı değil.

Yine de bir düzen sağlayıp her şeyi elinin altında tutabilmek adına
yapılması gereken bir iş. Aynı şeyleri görüp, her sabah aynı havayı
solumak ve geceleri aynı karanlığı izlerken uykuya dalmaya çalışmak.
Ancak eninde sonunda bir gözün açık uyumayı öğrenip basitçe ve amaçsızca
nefes almaya devam etmek. Böyle bir durumda alkolün zarüri ihtiyaç
listesine girmesini garipsemek doğru olmayabilir. Nitekim Merfr için de
pek farklı bir durum söz konusu olamazdı.

Hurdalık ve çevresinde herhangi bir ışık kaynağı bulunmaması, geceleyin
şekillerin algılanması için ya ay ışığına muhtaç bırakıyordu bünyeyi, ya
da yakınlarda oluşacak bir patlamaya. Uzun geceler boyunca,
hissedilebilir bir mesafede herhangi bir olay gerçekleşmemişti ve bunun
iki sebebinden birisi, rehberlerin gruplarını doğru yollardan götürüyor
olmalarıydı, en azından bu bir umut parçası idi. Diğeri ise, savaşı
kazanmakta olan bir tarafın egemenlik sağlamayı başarıyor olmasıydı. Her
iki durumun da kendi alternatiflerinin olması, teknokrat aklın
hükmettiği bünyenin yapması gerekeni yerine getirip, geri kalanı için
tek damla ter dökmemesi gerekliliğini etkilemiyordu. En azından optimist
bir akıl yürütüp de hayatına devam edebilmek, endişeleneceklerinin
sayısını asgari düzeyde tutup da beynini meşgul etmemek, atılacak yanlış
bir adım değildi.

Üzerinden attığı battaniyeye hiçbir zaman ihtiyaç duymamıştı. Montunun
yakasına taktığı ufak lambanın göz almayan ama herhangi bir materyali
gözden geçirmeye yetecek kadar verdiği ışıkla, sağ elinde tuttuğu ince,
kısa kitabı okuyordu. Muhtemelen dünya bu hale gelmeden yarım asır önce
de bu kitabı defalarca okumuştu, her satırından çıkacak süprizlere karşı
hazırlıklıydı. Yine de boş tavana bakakalıp, gereksiz düşüncelere dalıp
da aklını karıştırmaktan daha akıllıca bir yöntem edinmişti kendine.
Yoksa bir süre kaybolup kendine geldiğinde, bulacağı manzaradan
korkmaması için hiçbir sebebi bulunmuyordu. Her ihtimale karşı,
gençliğinden hatırladığı ve geçen yıllar içinde bir kenara atmak
durumunda kaldığı bir veya iki şarkı, kafasının içinde dönüp
dolaşıyordu; kulaklarına fısıldayan hayaletler gibi bu barakanın tuzu
biberi oluyorlardı. - Her şarkının bir hatırası bulunduğu için.

En yakınında bir tehlike bulunup bulunmadığını kontrol etmesi açısından,
eline fena bir fırsat geçmemişti aslında. Ve fazlasıyla kuşkuyla
yaklaşıyordu; bildiklerine de, bilmediklerine de. Zira biraz ötesinde
uzanmakta olan adam, geceleyin kolayca içeri sızıp sonu kestirilemeyecek
bir ölüm-kalım mücadelesine çevirebilirdi durumu. Yahut ilk
karşılaştıkları o andan çok öncesinde, uzaktan halledebilirdi işini;
adamlarını önden yollayabilirdi. Fakat kader öyle ilerlememişti. Sanki
bütün bu olanlarla birlikte kendine zaman ayırabilecek boş vakti
bulabilmişti bu katil, bu hırsız, bu yozlaşmış. Lakin gerçekten o kadar
yozlaşmış mıydı? Yaptıklarına yürekten inanmış mıydı? Belki de sadece
bir kurban idi. Yozlaştırıldıkları iddia edilen yozlaşmış insanların
emekleriyle örülmüş bir sistemin kurbanı olmuş, oyunu kurallarına göre
oynayıp hayatta kalmaya çalışmıştı.

Peki kendisi ne yapmıştı? Etik olarak daha üstün sayılmışlığı vardı
elbet. Peki ahlaki üstünlük sağlamış insanlar tarafından mı bu sıfat
yüklenmişti kendisine?

Hiç zannetmiyordu. Açıkçası gençliğinde takıldığı ideoloji treninden
indiğinden beri hayat, onu pek de mutluluktan dört köşe olabileceği bir
noktaya itmemişti. Bazılarının gençlik hevesi diye geçiştirip de boş
öğütler eşliğinde halının altına ittirdiği bir aktivizm sempatizanı iç
dünyasının açıklaması kavak yelleri olamazdı. Hayır, ahlaki üstünlüğü
hak etmiş insanlar tarafından bir sıfata layık görülmemişti. Biraz
ötesinde uzanan adamın geçmişi kadar karanlık köşelere, hiç düşünmeden,
benmerkezcilik ve açgözlülük çerçevesinde ilerleyip de toplumsallığın
karşısında olmakla suçladıkları bir takım adamları örnek gösterip, kendi
yaptıklarının devede kulak olduğunu iddia eden, hatta yaptıklarını
meşrulaştırmaya çabalayan insanlardan bahsediyordu. Aynı insanlar, aynı
hikayeler, farklı araçlar.

Bir ara, kafasını diğer yana çevirmiş olan adama baktı ve bulunduğu
tarafı göremediğinden emin oldu. Sol eliyle montunun içine uzandı ve şu
ara sıra baktığı fotoğrafı yerinden çıkardı. Fakat fotoğrafa göz ucuyla
dahi bakmadan elindeki kitabın arasına, okuduğu sayfadan uzak bir
noktaya sıkıştırdı ve kitabı kapatıp derin bir nefes aldı. Bir eliyle
yüzünü şöyle bir yokladı, hala hissedebildiğini kendisine kanıtlamaya
çalışıyormuş gibi. Her daim yanında olan silahlarının, hiçbir yere
gitmemiş olmasına rağmen, hala yerlerinde olduklarından emin oldu ve
yakasındaki ışığı kapatıp kafasını soğuk duvara yasladı.

"Savaştan sonra ne yaptın?" diye sordu, uyuyup uyumadığından emin
olmadığı adama.

Kapatamadığı gözlerinin biraz daha fazla açılmasına engel olamayan
Jaros, durumu anlamasına yardımcı olamayacak ama her duruma karşı
pozisyonunu almış çatık kaşlarıyla birlikte vücudunu kaldırıp Merfr\'ün
bulunduğu yöne baktı. Kendisini iyice yukarı çekip sırtını duvara verdi
ve üzerindeki battaniyeyi ayaklarıyla itekleyip uzaklaştırdı. Hemen
yanında, birkaç yudum aldıktan sonra dokunmadığı içki şişesi duruyordu.

"Bence dosyamı yeterince okudun." diye cevap verdi, şişeyi alıp kapağını
açarken.

"Dosyanda kısa bir özgeçmişin ve ne pislikler çevirdiğin yazıyordu;
biyografin değil."

Alkolden suratı ekşiyen adam, şişenin kapağını sıkıca kapatıp aldığı
yere bıraktı ve iki elini karnının üzerinde birleştirip, kendini henüz
göstermeye karar vermiş olan utangaç ay ışığının cılız aydınlığına verdi
bakışlarını.

"Sen ne yaptıysan aynısını! - Eve döndüm. Biriken para ile ancak
borçları kapatabilmiştim."

"Kuru temizleme işiniz devam ediyor muydu?"

"Evet, zengin piçlerinin kusmuklarını temizlemeye devam ediyorduk."

Jaros\'un derinden gelen kıkırdaması ile kısa bir süre ikisi de
güldüler. Çok farklı bir geçmişten gelmediklerini iyi biliyorlardı.
Birbirlerinin farklı insanlara dönüştükleri sanrısına çok önceden
kapılmış ve kabullenmişlerdi.

Uzun sürmeyen gülümsemesi aldından Merfr, sormak istediği noktaya,
konuyu fazla uzatmadan gelmek istiyordu;

"Peki, baban?"

Yaşlanmışlığın bir getirisi olan, hakikatlari kabullenebilme
becerisinin, kısaca tecrübenin, suratında bıraktığı buruk gülümseme
hafifçe sönerken, aslında bütün hayatının hangi noktada değişime uğrayıp
kaybolduğunu hatırlıyordu. Ancak özellikle de bu gülümsemeyi
söndürmemesi gerektiğinden emin olmuştu, geçen onca yılın ardından.
Boğazını temizledikten sonra kafasını yanındaki eski dosta çevirdi.

"Redolf\'u hatırlıyor musun? Şu ünlü pezevenk."

"Konteynerler dolusu kadın getirip götüren?"

Başını hafifçe ama defalarca sallayan Jaros\'un gözlerinde beliren ışık,
hikayenin neresinden başlaması gerektiğini bildiğini anlatıyordu.
Konunun varacağı noktayı az çok kestirebiliyordu Merfr, sözünü kesmek
istemediği bu adamı pür dikkat dinlerken.

"Bu hasta herifin kiralık katillerinden birisinin getirdiği bir paltonun
cebinde, değerli bir takı varmış. Bir yüzük mü yoksa bir kolye mi
bilmiyorum. Palto hazır olduğunda aynı köle gelip paltoyu almış ve o
aşağılığın malikanesine geri götürmüş."

Konuyu anlatmaya devam edecekken, mevzunun yönünden duyduğu rahatsızlığı
kapatacak bir peçeye ihtiyaç duyan Jaros, çıkardığı sigara paketini önce
Merfr\'e uzattı. Lakin olumlu yanıt alamayınca sadece kendini
zehirlemeye karar verip sigarasını yaktı, içinden güzel bir parça nefes
çekti ve anlatmaya devam etti.

"Anladığım kadarıyla palto, Redolf\'un oğluna aitmiş ve laga lugasını
yaptıkları aksesuar ise bu piçin hayatını birleştireceği fahişenin düğün
hediyesiymiş. Redolf konuyu dahi bilmiyorken, el bebek gül bebek
yetiştirdiği oğlu, konuyu nasırlı elleri arasına almak istemiş ve
gözdağı verip bir yandan da haraca bağlayıp babacığına şirin görünmek
için bizim dükkanımızı basmış."

Aşağı yukarı bir yıl öncesine kadar yakalayıp konuşturmaya çalıştığı bu
adamın o an için anlatmakta olduğu hikayenin, aslında her gün
yaşanabilecek bir hadise, alışılagelmiş bir olay olmasına mı yoksa
konunun kendisine mi üzülmesi gerektiğini bilmiyordu Merfr. Ancak
hikayelerde okuyabileceği bir karakteri dinliyordu sanki. Kime, neye
acıyacağını şaşırmıştı.

"Gerisini anladığını zannediyorum. Bugüne kadar binlerce defa böyle
hikayeler duyduk hepimiz. Sadece başımıza geleceği vakti, başımıza
geldiğinde ne hissedeceğimiz fantezisi eşliğinde bekliyorduk. - Klişe,
değil mi?"

"Hayır." dedi Merfr ve ekledi;

"Klişeye dönüşmüş olan tek halt, tepkisizlik."

Ağzının kenarıyla gülen Jaros, sigaradan derin bir duman kütlesi
çektikten sonra izmarit trenini, derinlere dalmak için can çekişen
düşünceleri ile birlikte bir kenara fırlattı. Ciğerlerinden ayırdığı
duman havaya karışırken, az biraz ışığın içinde bir perde halini alıp,
herhangi bir figüre benzetilebilecek şekiller eşliğinde performans
sergiliyorlardı. Lakin seyircileri yoktu.

"Bu olay gerçekleştiğinde biz henüz cepheden yeni dönmüştük. İç savaş
bitmeden günler öncesi. Ailemin öldürüldüğünü duyduktan sonra hemen
birlikten ayrılıp evime döndüm. Hayatta kalan tek kişi kız kardeşimdi ve
onu hastanede, komada buldum."

Jaros\'un bir kenara koyduğu paketi işaret eden Merfr, dostça uzatılan
paketten bir yudum sigara çaldı ve dinlediklerinin değil ama zaten pek
yerli yerinde durmayan uykusuna yine veda etti.

"Peki sen ne yaptın?" diye sordu Merfr.

"Her şey o ara gerçekleşti ya." diye iç geçirerek gülümsedi Jaros;

"Kiminle konuştuysam, ne bilgi topladıysam boş yere kürek çekmiyordum.
Polisin bir bok yemeyeceğini bildiğim için, özellikle de savaşın son
günlerinde: Gidip Redolf\'un oğlunu izlemeye başladım. Piç kurusunun
hayatta hiçbir derdi yok gibiydi. Koruma ve basın ordularıyla kıçını
gezdirip yanındaki estetik çuvalını avuçlamakla geçiriyordu günlerini."

Yanında duran içkiyi eline aldı ve çok kısa bir süreliğine şişeye baktı.
İçeceği şeyi reddedip şişeyi yerine bıraktı ve anlatmaya devam etti;

"Bir gece, boktan ama prestijli bir kulübün çıkışında, kulübe girerken
dahi alkollü olduğu için aracını valeye teslim etmemişti ve bir çıkmaz
sokağa park etmişti. Aslında valelerden birisinin kıyafetlerini çalıp o
piç arabanın içindeyken onları kaçırmayı planlamıştım. Kaçırıp ne
yapacağımı dahi bilmiyordum. Fakat armut pişip ağzıma düşmeyi seçti.
Korumalarının gözünden sıyrılmış, nişanlısını geride bırakmış ve düz
çizgide yürüyemeyecek bir halde ara sokağa girmişti."

O gün hissettiklerini o kadar derine gömmüştü ki, duygularını işleyip
hissizleştirmeye bile zamanı olmamıştı. Hatırladıkça hissedebiliyor,
hissettikçe göz bebekleri küçülüyordu;

"Beni görememişti dahi. Bu kadar sarhoş bir adamı değil katletmek,
aracını sürmesine bile izin vermek doğru gelmemişti bana o an için.
Fakat aklım, ailemden başka bir şeyi düşünemez hale geldikçe, en az onun
kadar kör kütük sarhoş olmaya başlıyordum."

"Haberi hatırlıyorum ama konunun bu kadar derin olduğunu bilmiyordum."

"Çünkü olay gazetede okuduğun gibi gerçekleşmedi." diye cevap verdi
Jaros ve göz ucuyla baktı eski dostuna;

"Çocuğu bayıltıp arka koltuğa attıktan sonra, kemeriyle ellerini
bağlayıp kravatını ağzına tıktım. Belki kendi kusmuğunda boğulur diye
umut ediyordum. Ancak o kargaşada nasıl olduysa kaçıp kurtuldum ve
babamın eskiden çalıştığı yangın yeri fabrikanın mahzenine kilitledim
aptalı."

Hazırlıklı olmanın, büyük olasılıkla da kendine karşı hazırlıklı
durmanın gereği olarak sırtını tamamen duvara yaslamış, ellerini
dizlerinin üzerine atıp arada kalan boşlukta birleştirmiş, postalları
sağlam yere basacak, aniden ayağa kalkabilecek şekilde vücudunu
hazırlamış bekliyordu. Paranoyaya yenik düştüğü anlar vardı.

"Saatlerce tek kelime etmeden, düşünmeden, hissetmeden o piçe işkence
ettim. Görmesini, bağırmasını, duymasını engelleyecek kadar kapatmıştım
bütün deliklerini. Bana tatmin edici bir uzunlukta gelen sürenin aslında
ne kadar kısa olduğunu, çocuk öldüğü vakit anladım. Geriye, kana
bulanmış takım elbisem ve ancak kendine gelebilmiş bilincim kaldığında,
sabahın ilk ışıklarına kadar mezar kazmaya ve kusmaya devam ettim."

"Ve sokakta ölü bulunan adam bir başkasıydı." diye sesli düşündü Merfr;

"O hayvan herifin parlementer seçilmek için oğlunun ölümünü duygu
sömürüsü olarak kullandığı anlamak zor değildi ama oğlunun cenazesini
bile bulamamışken durumu kendi çıkarlarına alet etmesi\..."

"Tanrıça!"

"Hayvan herif mi?"

Jaros, şaşkın ifadesini kısa süren bir sırıtmaya çevirdi ve devam etti;

"Hayvani olan, babalık duygusu. Kendi türünden dişileri takasa taraf
yapmak, fazlasıyla insancıl."

Merfr\'ün elinden bırakıp yere koyduğu ince kitap ve kitabın sayfaları
arasından sızan bir parça fotoğrafa ilişti gözleri. Mutlaka bir anı
saklıyordu o sararmış sayfalar arasında. Ancak fotoğrafta ne olduğunu
merak etmesine zaman tanımadan, kendini anlattığı konuya adayıp
uzaklaştı düşüncelerinden.

"Olaydan iki yıl sonra Redolf\'a ne olduğunu hatırlıyorsundur. O zaman
henüz saha elemanı olarak işe başlamıştım. Aldığım görevi seve seve
yerine getirdim ve konu babasına geldiğinde, bu defa işi temizce
halledebilmiştim."

"Bana, o adamın, bunu hak etmediğini söyle!" diye olabildiğince kısık
sesle haykırarak kıkırdamaya başlayan Merfr, Jaros\'un da ciddiyet
duvarını yıkıp gülümsemesine neden olmuştu. Anmaktan bile rahatsızlık
duydukları insanların ardından artık dalga geçebiliyor olmaları, her
şeyi olmasa da, olduğu kadarını geçmişte bırakıp ilerleyebildiklerini
anlatıyordu kendilerine. Lakin Merfr, aynı şeyi düşünemediğini anladığı
vakit, suratındaki gülümsemeyi çöpe atmak üzere buruşturmaya başladı.
Yavaş yavaş hissiz bir hale bürünürken, bir elini yerde duran kitabın
üzerine koyduğunu fark etti. Başparmağıyla fotoğrafın beyaz köşesini
okşuyordu.

Hareketliliği başlatan etken, binanın dışından gelen bir sesti. Zaten
ayağa kalkmaya hazır bir halde oturan Jaros, sağ postalından çıkardığı
ufak bir bıçak ile kapının hemen dibine, pencerenin altına geçti.
Pencerenin bittiği nokta ile yer arasında hareketsizce, kapının açıldığı
anın getireceklerini bekliyordu. Lakin uzaktan gelen konuşma sesleri,
beraberinde ışık getirmemişti ve aradaki mesafe hızla kapanmıyordu.
Merfr\'ün bu durumda ne yaptığını görmek üzere kafasını çevirdiğinde,
silah ve erzağı kasanın ardına saklamaya çalıştığını fark etti. Yukarı
çıkmaya vakitlerinin olmayacağını çabucak kavrayıp ayağa kalkmadan
Merfr\'ün yanında bitti, bir gözü halen kapının dışından gelecek olası
bir ışık kaynağındaydı. Göz göze geldiklerinde, Merfr kafasıyla tezgahın
arkasını gösterdi.

Tek çıkış yolunun, binanın kapısı olduğunun bilincinde olan Jaros,
tezgahı bir siper olarak kullanmaları gerektiğini düşünmüştü. Kısa
sürede ortalığı ateşe verip ormanın içine kaçmayı başarabilirlerdi.
Ancak tezgahın arkasına atladığında, binanın içinin nereden rüzgar
aldığını çözmüştü. Duvarın dibindeki ufak bir delik ve altındaki
toprağın kazılmasıyla birlikte açılmış ufak bir hendek, bu kaçış
planının gece görülmesini zorlaştıracaktı. Tünelin içine sıkıştırdığı
toprak dolu çuvalı çıkarıp bir kenara koyduktan sonra, her defasında bir
kişinin geçebileceği bir genişliğe ulaşabilmişlerdi. Bomba atarı eline
alan Merfr, kafasını önden çıkarıp kısa bir süreliğine etrafı dinledi.
Kafasını arkaya çevirip çıkabileceklerine dair onayı verdikten sonra,
dar hendeğin içinden geçip binanın arkasına çıktı. Çok zorlanmamasının
nedeni, daha önceden bu planın tatbikatını yapacak kadar paranoyak
olmasıydı. İşe yaramıştı da.

Dışarı çıktıklarında, hareket kaynağının, uzaklaşmakta olan birkaç garip
şekilli araç olduğunu görmüşlerdi. İşgalciler, Jaros\'un haber
verdiğinden daha kısa bir sürede istikametlerine ulaşmayı başarmışlardı.
Araçlar görüş ve duyma mesafesinin sınırlarına yaklaştıkça, arkalarında
bıraktıklarının sesleri daha kolay işitilebiliniyordu. Ne Jaros ne de
Merfr işi şansa bırakmaktan yana olduğundan, herhangi bir patlamaya
neden olacak silahlarını askılıklarından omuzlarına geçirdiler ve
binanın iki ayrı yanına ilerlemeye başladılar. Garajın bulunduğu yana,
duvarın bittiği köşeye varmış olan Jaros, bir elinde tabancası ve diğer
elinde bıçağı ile duvarın köşesinden kafasını çıkarıp hurdalığın
girişine dikti gözlerini. Hemen önünde, garaj kapısına ilerleyen duvarın
dibinde, üst üste dizilmiş paslı araç kalıntıları bekliyordu kendisini.
Görüş mesafesinin temiz olduğuna kanaat getirdiği anda, hurda metallere
çarpmamaya özen göstererek pozisyonunu aldı ve etrafını dinlemeye
başladı.

İki veya daha fazla kişiden oluştuğunu düşündüğü ufak bir kalabalığın,
garajın biraz ilerisinde, binanın girişine yöneldiklerini duyabiliyordu.
Hurdalığın başka yanlarından gelen ufak kıpırdanmaları duymadan harekete
geçmeye niyeti yoktu. Fakat kapıya yanaşmakta olan ayak seslerinin
yerini, yere düşen objelerin aldığını duyduğu anda, formunu yakalamış
olan kalbi kadar hızlı bir şekilde çaprazında bulunan ve binanın ön
cephesini görebilecek açıya sahip hurda arabalara sırtını verip sesi
duyduğu noktaya baktı. Biraz zorlanmış olsa da ön cepheyi görebiliyordu.
Yerde yatan iki adet, yetişkin insan boyutunda obje; işgalci askerler
oldukları aşikar, ikisinin de kıyafetleri, cılız ay ışığından belli
olduğu kadarıyla, aynı renkte. Nasıl bu hale geldikleri belli olmasa da,
bu iki askerin yere düşme sesini duyan tek canlının kendisi
olamayacağının bilincinde olması, durumun daha kötü bir hale dönüşmesine
sebebiyet verebilirdi.

Biraz sonra, hurdalardan oluşan bir koridorun diğer yanında, koridora
henüz çıkmış bir işgalci asker, Jaros\'un elindekilerle bir tuzak
yaratabilmesi için fena bir fırsat oluşturmayacaktı. Lakin askerin
ardından yükselen bir karartı, zavallı yaratık henüz olayın farkına
varamamışken boğazına sarılıp ince bir çizginin şık ve sessiz geçişi ile
bir ceset yaratmıştı. Bu anın yaratıcısının Merfr olup olmadığından emin
olamayan Jaros, tam arkasından yaklaşan postal seslerini duymasıyla
birlikte silahı ve bıçağını hazır etmiş, coşku ile karşılamayacağını iyi
bildiği o anı bekliyordu. Yine üst üste binen ayak sesleri duyuyor,
ardından gelebilecek ve kendilerine sayıca üstünlük sağlayabilecek
muhtemel bir destek kuvvetinin arka planda bekleyip beklemediği
düşüncesine henüz yer vermiyordu. Öte yandan, az önce işi kısa yoldan
halletmeye çalışan karartı ortalıkta görünmüyordu veya o an için
Jaros\'un terlemekte olan suratının ardında kalan bilinç için varlığı
önemsizdi.

Önce ayak seslerinin kısa ve rahatsız edici bir zaman zarfında
sessizliğe bürünmelerine şahit oldu. Hemen ardından birden fazla
ağırlığın hızla bulunduğu yöne, muhtemelen ileride yer kaplayan asker
cesetlerine doğru koştuklarını işitti. Doğru an yaklaştıkça nefes
alışverişindeki mükemmelik katsayısı artıyor, istemsizce dengelemeyi
başardığı vücudu sayesinde gecenin karanlığında kurulmuş bir bubi tuzağı
halini alıyordu. Hareketi algılamak için gözlerine ihtiyaç duymayan
bünyesi, dibinde bitmiş ayak seslerinden rastgele bir tahminde karar
kılıyor ve hayatının geri kalanını, şansın acımasız kollarına
bırakıyordu. Sağ elinde ters tuttuğu bıçağı usta bir el çabukluğuyla
çevirdi; teorisi yalan olan pratiklerden birine imza atmak adına
hareketliliğe dahil olmuştu.

Hemen dibinden geçip dosdoğru cesetlere ilerleyen iki küçük kurşun
askerden kendine en yakın olanının kaçmasına izin vermeden boynuna
sapladı bıçağını ve saliseler içinde askerin arkasındaki yerini alıp
açılan yarığı genişletmeyi başardı. Bu sırada diğer asker arkasını
dönmeye yeltenecekken, diğer elindeki silah ile çoktan askeri hedef
almıştı. Tetik parmağındaki kaşıntıyı geçiren ana sebep, silah sesinin
çevrelerinde yükselteceği çıkmaz sokağın duvarları olmuştu. Ancak riske
girmesine engel olan şey, daha önce bu yana yöneldiğini fark etmediği
dost karartı ve karanlığın kalbinden fırlamış sivri, bir kurşun kadar
hızlı, ay ışığında parlayan bir parça metal idi.

Durumu çabucak kavramış, incelemiş ve yargı kararını vermiş olan
omuriliği, henüz yere düşmekte olan askerin ellerinin arasından kayıp
giden ve insan eline pek uygun olmadığı belli olan silahı almasını
sağlamış ve dizlerinin üzerine çökerken arkasını dönüp nişan almasına
neden olmuştu. Birkaç saniye içinde gerçekleşen bu olayın ana
kahramanlarından birisi olan Merfr, fırlattığı bıçağın ardından askerin
üzerine atlayıp herhangi bir gereksiz silah sesini önlemek adına ipleri
eline almayı çoktan başarmış ve emin olmak adına bir adet bıçak darbesi
daha attıktan sonra diğer elindeki silah ile Jaros\'un bakmadığı diğer
tüm köşebaşlarını takip ediyor, olası hareket kaynaklarını süzüyordu.

"Temiz." diyerek ilk haberi veren olmayı seçmişti Jaros, gözlerini
hurdalığın çıkışından ayırmadan.

Görüntüde temiz olan bu geniş alanın sonunda, hurdalığın çıkışında,
askerlerin kullandığı bir adet araç bekliyordu. Aracın içinde herhangi
birileri vardıysa da, ya henüz olayın farkında değillerdi ya da dışarı
çıkmaya korktukları için bu hurdalığı yerle bir etmeyi amaçlayan bir
anons yapıyorlardı. Her iki ihtimalin de kaçacak zaman tanıyabilmesi
önemli bir etkendi elbet.

Henüz dizlerinin üzerinde nişan alma pozisyonundan kalkmamış ve buna
eğitimini gerekçe gösterebilecek olan Jaros\'un dikkatini dağıtan,
Merfr\'ün önüne geçip kafasıyla hurdalığın dışında bekleyen aracı
göstermesi olmuştu. Bu yeterince uzun ve metal hurdaların bir ormana,
mükemmel siperlere dönüşebileceği yolun ne kadar tehlikeli bir tuzak
olabileceğini anlatacak vakti kalmadığı için sadece Merfr\'ü izlemekle
yetinmişti. Ancak tedbiri elden bırakmadığı için yavaş ve emin
adımlarına, etrafını kolaçan eden vücut hareketlerini ekleyerek
ilerliyor, nişan aldığı noktaları hızla süzüp elinden geldiğince elemeye
çalışıyordu. Yine de hayatını şansa bağlamış olmaktan fazlasıyla
rahatsızdı.

"Bu aracı alıp karakol devriye sınırlarının dışına çıkabiliriz." diye
seslendi Merfr, etrafındaki olası hiçbir tehlikeyi umursamadan.

"Ne yaptığının farkında mısın sen? Canına susamış keklikler gibi
açıktayız!"

"Lütfen! Beş ağır silahlı salak, böyle bir taşıt için fazla bile!"

Merfr\'ün dalga geçtiğini belli eden ses tonu, az önce gerçekleşmiş
olayın arka planı hakkında yeterli ve mantıklı bir analiz sunmuştu
Jaros\'a. Nasıl büyük bir hızla ve düşünmeden hareket edip, nasıl
çabucak öldürmeye yöneldiği hakkında. Hurdalığın pek belli olmayan
girişine çapraz parkedilmiş olan ufak, kısa ama zırhlı, siyah renkli
arazi aracının tekerleklerinden birinin yanında diz çöküp etrafını
kollayan Merfr, Jaros\'a bakıp aracın kapısını işaret etti. İçinde
bulunduğu durumun organize ediliş şeklinden bir hayli rahatsızlık duyan
ve bir yandan da bu yaşlı kaçık için endişelenen Jaros, istemeyerek de
olsa, aracı boydan boya kaplayan kaplayan kapının diğer yanına geçip
elindeki uzun namlulu silahı araca doğrulttu. Aşina olduğu bu işgalci
silahının alt kısmında bulunan bir silindiri çevirdi ve silahın
lambasını açtı. Tekrar Merfr\'e bakıp kafasını sallayarak hazır olduğunu
belirtti.

Anlık bir hareket ile kapının tam ortasında, gece karanlığında nasıl
gördüğü belli olmayan bir oval girişin görünmeyen bir kenarında kalmış
kolu aşağı çekti ve kapı, iki eşit parçaya ayrılıp aracın iki ayrı
yanına açılırken elindeki tabancayı önde bulunan iki koltuğa doğrulttu.
O kadar disiplinsiz ve umursamaz bir silah çevirişi vardı ki, ucuz
yoldan gitmiş bir mahalle serserisinden farksızdı hareketi. Durumdan
rahatsızlık duymak için zamanının olmadığını bilen Jaros, kendi payına
düşen arka tarafta kalan iki adet boş koltuğu gördükten sonra aslında
hiç de gergin hissetmediğini fark etti. Her ne olursa olsun, pek geniş
olmayan uzunca bir yolun bir yanında, orman arazileriyle çevrilmiş
karanlığın tam ortasında bekliyorlardı.

"Söylemiştim." dedi Merfr, dört koltuğun arasında kalan, bir kişinin
ancak sığabileceği ufak tareti göstererek;

"Azami beş kişi."

İç geçirme ile karışık derin bir nefes alıp veren Jaros, sessizce
silahını yere indirmiş, aracın arka koltuğuna oturup ayaklarını aracın
dışına uzatmış ve zehir paketini çıkarıp ağzıyla içinden bir adet çekip
almıştı. Sanki tüm dertleri kaybolup gitmiş veya sadece hayattan beş
dakikalığına izin almış gibi, silahını ön koltuğun çaprazına dayadı.
Şoför koltuğuna çoktan geçiş yapmış ve aracın çeşitli noktalarını
inceleyen, bir nevi keşif görevini üstlenmiş olan Merfr\'ü gördü.
Çakmağının ateş alması için çaba harcarken, Merfr\'ün doğaçlama planını
ele alıp eksik bir gedik aramaktan yanaydı.

"Hala izleme cihazları olabilir. Öldürdüğümüz askerlerin rapor
veremeyecek olmalarından bahsetmiyorum bile."

Kısa bir sürelik can sıkıcı sessizlik ardından, ciddiye alınmamak
hissiyatına kendine kaptırmayacak kadar dünyanın binbir türlü halini
görebilmiş olan Jaros, öndeki iki koltuğu kaplayacak şekilde uzanmış ve
yolcu koltuğunun önündeki boşluğa kafasını sokmuş, ne aradığı belli
olmayan adamın işini bitirip kafasını toparlayabilmesi gerektiğini
düşündü ve silahını bıraktığı yerden alıp yolun iki yanına şöyle bir
bakış attı.

"Sadece gördüğüm çantaları alıp gelirim ve geldiğimde eğer hareket
etmeye hazır değilsen, hareket etmemek için iyi bir sebebin yoksa yalnız
başına kalırsın, Merfr."

Jaros\'un gayet açık bu tehditi, Merfr\'ün bir an duraksamasına, düşünür
bir vaziyete bürünmesine ve ardından o boşlukta yaptığı ne halt ise geri
dönmesine neden olmuştu. Mesajının yerine ulaştığından iyiden iyiye emin
olan Jaros ise daha önce bitiremediği sigara keyfini bu defa sonuna
kadar götürmeye niyetli bir şekilde, kendisine cevap vermeye bile
kalkışmamış olan kaçığın kıçını kollamak üzere aracın etrafına göz
gezdirip hurdalık girişine yönelmişti. Tedbiri elden bırakmamış olması,
en azından gebermeden önce nikotinden mahrum kalmak için iyi bir sebep
değildi.

"Onlar fark edip bizi izlemeye çalışana kadar çoktan aracı terk etmiş
oluruz." dedi Merfr, şoför koltuğuna oturmuş, ikiye bölünmüş bir
direksiyona benzeyen direksiyonun arkasına kalan göstergeleri
incelerken.

Birkaç silahı askılıklarından omzuna geçirmiş, toparladığı üç çantayı
araca taşımakta olan adam, arka koltuğa yeterince yaklaştığı vakit,
çantaları ve toparladığı mühimmatı iki koltuğun arasında kalan ufak
bölmeye yerleştirdi ve cebinden çıkardığı ince metal parçasını Merfr\'ün
kucağına fırlattı.

"Askerlerin üzerini aramak uzun sürmeyecekti. Yeterince zaman
kaybettik." dedi Jaros, çantaların hemen yanına oturup elindeki silah
ile nişan almaya hazır beklerken.

"Peki sonra ne oldu?" diye sordu Merfr, Jaros\'un verdiği anahtarı,
biraz önce torpido gözünden çıkarıp yanındaki yolcu koltuğuna boşalttığı
eşyalar arasına fırlatıp, yine eşyalar arasından bir adet mobil cihazı
Jaros\'a uzatarak.

"Ne mi oldu?"

Cihazın üzerinde dijital haritanın nereyi gösterdiği, vadinin şekli,
köprünün kendilerine uzaklığı ve yolun ormanı yarış şeklinden hemen
anladı. Cihazı hurdalığın ucuz telleri ile asfalt yol arasında kalmış,
üzerinde çimenler bitmiş toprak alana fırlattı ve Merfr\'ün aracı
çalıştırmasıyla birlikte, oturduğu yerin gerisinde kalan kapının
tutulabilecek bir yeri olup olmadığını yokladı. Birkaç ufak denemenin
ardından kapının, pek de kola benzemeyen, kolunu buldu ve kendine doğru
çekip kapattı. En azından kapatmış olduğunu düşündü.

"Adamın oğlunu öldürdükten sonra\... Ne oldu?" diye sordu Merfr ve hemen
ardından önünde kalan kapıya sert bir tekme atıp kapının otomatik olarak
kapanmasını sağladı.

Bu daracık yolda profesyonelce gerçekleştirdikleri dönüş ardından,
aracın gelip park ettiği yönün tersine tam gaz ilerlemeye başladılar.
Biraz olsun rahat nefes alabilmiş olan Jaros, henüz silahını bırakmamış,
ağırlıklarından kurtulmamış olsa da; arkasına yastlanıp, farların
aydınlattığı geceyi izleyebilecek kadar pek hissediyordu sırtını. Lakin
uykuya dalamayacak kadar batağın içindeydi.

"Şu an üzerimize çullanmak üzere yola çıkmış olsalar bile, bir saat
içinde bu aracı ormanlık bir kenara çekip beş dakikalık yürüme
mesafesindeki karakola ulaşabiliriz."

"Tatbikat yapıyordun, değil mi? - Peki ne için, Can?"

Gözleri gereksiz ağırlık halini almaya başlarken, ön koltukta oturan
adamın ne halde olduğunu düşünmek bile istemiyordu aslında. Uzunca bir
süre o cehennemden farksız hurdalığın içinde ve çevresinde bir hapis
hayatı sürmüş olabilirdi. Belki de tanıdık, geçmişten kalma bir suratı
görebildiği için kendini olduğundan daha iyi hissedip hareketlerini buna
göre şekillendirmişti. Belki de yaşadığı bir dizi olay, onu bir koma
haline sokmuş ve denk geldiği zamana bak ki, soğuk duş etkisini şimdi
gösteriyordu. Biliyordu ki, o çelik duruşun ardında yıkılmış bir şehrin
mezarlığı bulunuyordu. O nedenle neyi tahmin edebildiğinin, neyi
anladığının ve bu gibi çocukça soruların bir anlamı yoktu. Herkes, bir
şekilde, hayatta kalmak için çabalıyordu.

Yahut, kendi mantığının kölesi olduğu için aksine bir anlam
yükleyemiyordu, bütün bu düşünceleri ardında.

"Damien\..." dedi Jaros, kimden, neden bahsettiğinin bilindiğinden emin
olduğu için.

"Eski müsteşar mı?" diye sordu Merfr, gözünü yoldan ayırmadan ama
kafasını hafifçe sağa çevirerek.

Kafasıyla onayladığı bilginin ardından, iki elinin bağımsız
hareketleriyle yüzünü ovalamaya başladı, bir yandan esnerken.

"Her dönemin omurgasız yapılanması olabilmek için kendi istihbarat
hatlarını paralize edip bir çekirdek oluşum için kolları sıvadıkları bir
vakit, senatörlerden birkaçını indirip ufak bir gözdağı vermeye
çalışmışlardı. Beni yakalayıp iki gün kadar sorguladıktan sonra ancak
adam yerine koyup elime silah tutuşturmuşlardı."

Titreyen elinin ucunda kalan uzun namlulu silahın patlamayacağından adı
gibi emin olmasına rağmen, sadeliğin aşkına o silahı da çantaların
yanına yerleştirdi. Her ne kadar, biraz öncesine kadar ufak bir bebeği
sever gibi okşamakta, hazır ve nazır bekletmekte olduğu kalın tetiğin,
kendi parmaklarının yapacağı basınçtan kat ve kat fazlasına ihtiyaç
duyduğunun farkında olsa bile. Bıçak yerine pençeler, pençelerin kontrol
ettikleri silahlar ve pençenin yetemediği yerde yine bıçaklardan oluşan
bu bütün anormalliklere göğüs germiş olmanın getirdiği ağırlığa alışmış
olmanın da acısı çıkamıyordu. Tepkisiz bir dünyada büyümüş çocuklar
olmanın yarattığı avantajlardı bunlar.

"Birkaç yıl sonra Redolf\'un gözden düştüğüne karar verdi birileri. O
zamanlar kim olduklarını bilmiyordum. Fakat işimi yaptım, diğer herkes
gibi ve bir daha hiç düşünmedim; Hem de hiçbir şeyi."

"Tarikat mı?"

Gözünü yoldan ayırmazken ağzının kenarıyla zoraki bir sırıtış sallamıştı
Merfr;

"Ne kadar araştırmaya çalıştıysak da hiçbir şey elde edemedik."

"Çünkü bu adamlar derin devlet değiller veya dünyayı yönetmeye
çalışmıyorlar. Sistemin bilinç kazanıp tanrılaşması hariç, böyle bir şey
mümkün değil; paradan büyük tanrı yok ve herkes kendini peygamber
zannediyor. - Hayır. Hayır\... Bu adamlar, silah zoruyla olmazsa işkence
ile dünya kişilik yıkıp boşa kürek çekmediklerini gösteriyorlardı."

"Nereden biliyorsun?"

"On-onbeş sene evvelini konuşuyoruz; Henüz yapılanmaları yeni
başlamışken, kodamanların seks partilerinde dönen dedikodular ham ama
sıcacıktı."

Bir ara gözünün takıldığı, dört koltuğun da ortasında kalan taretin neye
benzediğini merak ettiği için, mühendislik mucizesi yolun araca acı
çektirmediği bir vakti fırsat bilip tarete yöneldi. Taretin dışarı
açılması gereken kapısının üzerindeki, aracın kapılarındakine benzeyen,
kolu kullanıp kapağın iki yana, aracın zırhlı cephesinin içine girmesini
sağladı. Oturulacak herhangi bir yeri bulunmuyordu taretin; Ancak bu
şekilde daha önce fark edemediği bir detayı neden fark edemediğini
anlamıştı. Araçta herhangi bir taret sistemi yüklü değildi. Sadece bir
askerin çıkabileceği büyüklükte bu delik, aracın gerçekten devriye için
kullanıldığını ortaya koyuyordu.

"Peki sonra?" diye sesini duyurmaya çalıştı Merfr.

Sert rüzgarı ve kulak deşen gürültüsünü kesmek için kapağı kapattı ve
eski koltuğuna geri döndü. Zaten dışarıda, aracın farları dışında
görülmeye değer olmasa da görülebilecek herhangi bir şey bulunmuyordu.
Kollarını birbirine geçirip derin ve rahat bir nefes alarak göğsünü
ısıtıp biraz olsun kendine gelebilmek için çabalarken, duymazdan
gelmeyeceği soruyu yanıtladı;

"Ne olmuş olabilir ki? Ben bu boşluktan faydalanıp kendime iletişim
kaynakları seçip sahnedeki çakalların çobanını oynamaya başladım; onlar
ise kendi hayal dünyalarındaki ufak detaylarla meşguldüler."

Arka koltukta oturan adamın detaylara daha fazla giriş yapabileceği
umuduyla sessizliğini, büyük bir ciddiyet ve inanç ile, koruyordu Merfr.
Siyah çukurların içinde yarı batık bir halde şikayet etmeden işlevlerini
sürdüren gözleri, yolun her yanına dikkat etmek adına deli gibi oradan
oraya hareket ediyorlardı. Bu kadar yükü kaldırabilecek beyni nereden
bulduğunu muhtemelen kendisi bile bilmiyor veya sadece umursamıyordu.
Büyük olasılıkla, temel bir takım karakteristik özelliklerden kısarak
reel dünyanın reel problemlerine, bir borsa manipülatörü profesyonelliği
ile, zaman ve işlem gücü ayırabiliyordu. En azından kendisine zaman
ayırsaydı, kendisi hakkında yapacağına inandığı tanımlama bu olacaktı.
Kafasının içindeki dünyayı fazla kurcalamadan diyalog arasına girmiş bu
sessizliği bozdu;

"Bu kadar mı?"

Sessizlik devam ettikçe rahatsız olup olmamak arasında kalıyordu Merfr.
Ancak, boş beleş paranoyasını yanındaki koltuğa yavaş ve nazikçe bırakıp
kafasını arkasına çevirdiği vakit, Jaros\'un aslında kendisine güvendiği
gerçeğiyle karşılaştı. Aşağı yukarı aynı yaşta olduğu adam uyuyakalmış,
yorgunluğa yenik düşmüştü ve hayatını, saçma direksiyon dizaynını elleri
arasında barındıran, bir yıl öncesine kadar kanlı bıçaklı olduğu bir
adamın pençeleri arasına bırakmıştı. Uykusuz; uykusunu alamadığı günler
boyunca yürümüş, yol tepmiş olduğu belliydi.

Sessizliği korumaktan yana olan Merfr, gözlerinin ve konsantrasyonunun
zoraki mesaisine geri döndü.

Artık rahatsız edici olmaya başlayan sert bir esinti, rahatlığın kısa
kesileceğinin habercisi olan bir dizi alakasız resmin, kapalı gözlerinin
önünden hızla geçip gitmesine sebep olmuştu. İrkilip reflekslerini
grevden çekip çıkaran bünyesi, işgalcilerden çaldığı silahı bıraktığı
noktayı bilinçaltından ayırmış ve pratiğe dökmüştü. Kan çanağı gözleri,
karanlığın içinde hiçbir şey göremedikleri için sol eline emri vermiş ve
silahın lambasının açılmasını sağlamıştı. Bir nevi beyin gücüyle odanın
ışığını yakmak olarak algılanabilirdi bu durum. Ancak kafasını ve
kafasıyla birlikte silahın ışık kaynağını nereye çevirdiyse, ürkmüş
olmanın verdiği pompaladığı adrenalin ve biraz da soğuğun etkisiyle
kaskatı kesilmiş bacaklarına hangi yönü seçtirdiyse, dönüp dolaşıp
baktığı son yer şoför koltuğu olmuştu.

"Can?" diye seslendi, kısık bir ses ve kimseyi görememiş olmanın verdiği
endişe ile;

"Can!"

Dikkatini arka koltuğa çevirdiği vakit, çantalardan ikisinin ve elinde
tuttuğu dışındaki tüm silahların gittiğini, geriye sadece mühimmat
çantasının kaldığını gördü. Merfr\'ün yakınlarda olabileceği düşüncesine
odakladı kendini, istemsiz bir akıl oyunu olup olmadığını merak etmeden.
Daha fazla zaman kaybetmeden aracın park etmiş bulunduğu yerin çevresini
kontrol etmeye koyuldu ve aracın diğer yanında kalan, sarmaşıkların
ayakta tuttuğu kolayca anlaşılabilecek büyük bir duvar ile karşılaştı.
Aracın bulunduğu taraftan bakıldığı vakit duvar, ormanın içine doğru
ilerliyor ve bu mekanın her yandan korunmasını sağlıyordu. Lakin lambayı
hemen diğer tarafına çevirdiğinde, ağzına kadar açık olan demir kapının,
bu yüksek güvenlik içeriğine bir hakaret niteliği taşıdığına şahit oldu.
Hiç düşünmeden kapının kenarında, duvarın belki de yıkılmadan ayakta
durabilecek son noktasına sırtını dayamıştı. Gerçekten yüksek bir
performans ile arkasını dönerken, bir yandan da çömelip nişan almıştı.
İçeriyi iyice bir dikizleyip derme çatma yapıların arasında kalan
köşebaşlarını belleğine aldı.

Planı, olabildiğince hızlı ama dikkatli bir biçimde bu kompleksi tarayıp
Merfr\'ü bulmaya çalışmak olmalıydı. Eğer bu esrarlı vakanın ardından
Merfr çıkacaktı ise, kendini illa ki gösterecekti ve kolay yoldan bu
geceyi atlatmış olacaklardı. Planını ve düşüncelerini sendeleten,
duvarlarla çevrelenmiş bu yapılanmanın kuzeybatısından geldiğine yemin
edebileceği, uzak bir mesafeden dikkat çekmesi mümkün olan, ağır metal
bir objenin düşme sesi olmuştu. Biraz önce kurguladıklarını bir kenara
fırlatıp dar, karanlık ve hiç mantıklı görülmeyen yıkık koridorlar
arasında, sesin geldiği yöne koşmaya başlamıştı. Halen elinin tetikte
olması, düşüncesizce aldığı bu yolda onlarca açık bırakmış olduğu
gerçeğini değiştirmeyecekti.

Tam da sesin gelebileceği, vadinin tam da kenarına konuşlanmış bir
açıklığa ulaştığında, silahının ışığını iki yana da çevirip sesin
kaynağını aramaya çalıştı. Silahını tam karşısına döndürdüğü vakit
karşılaştığı tanıdık surat, yüreğine su serpmeyi başarmış ve
omuzlarından devasa bir yükü süpürüp saklamıştı. Kısa sürede tepki
verdiği sesin ve hemencecik algıladığı hareketin kaynağı, yavaşça
yuvarlanmakta olan kırmızı bir varil, yuvarlandığı istikamette bulunan
daha fazla varil ile biraz önce yanından bu açıklığa çıktığı uzun ve
çürümüş bir konteyner idi.

"Çantayı almamışsın." diye dalga geçti Merfr, yüzüne çarpan ışığı
kesebilmek için elini siper ederken.

Sakince bir nefes almayı başaran Jaros, silahını yere indirip lambasını
kapatırken Merfr\'ün bulunduğu yöne, cılız ışık kaynağına doğru yürümeye
başladı. Adamın yakasında bulunan ufak lamba, konuşup anlaşabilecek
yeterlilikte aydınlık sağlıyordu.

"Ne halt ediyorsun burada?"

Sol elinin tersiyle, yanından yükselen karanlık yapıya hafifçe vurarak
metalin çıkardığı sesi işaret etti;

"Asansör boşluğu." dedi ve hemen ardından asansöre açılan pastan kapıyı
zorlayarak bir tarafa çekip yakasındaki ışığı asansör boşluğuna
doğrulttu.

Yeşilliklerin karartılara dönüştüğü uçurumun yarısına kadar inen bu
asansör, çoktan halatlarından kurtulup dümdüz olmuş ve zemin katı
yıkmıştı. Ancak asansörün servis merdiveni halen tek parçaydı ve
asansörün bittiği yerden, vadinin diğer tarafına ulaşan asma köprüye
giden yolun temizlenmiş olmasından, bu merdivenlerin kullanım dahilinde
olduğunu anlayabiliyordu Jaros. Kazara ölme ihtimallerinden bir
yüzdesini daha unutabilirdi.

"Nereye çıkıyor şu köprü." diye sordu Jaros, gecenin karanlığında güç
bela görebildiği asma köprüyü işaret ederek.

"Diğer yakada yokuşu aşmak için basamaklar var. Karakol buranın
kuzeyinde kalıyor. Tek yapmamız gereken, kasabanın içinden devam etmek
olacak."

Birkaç defa kafasını sallayarak planın hiç de mantıksız olmayacağı
kanaatini belirtti Jaros ve henüz kendine gelmekte olan bilincine
yükseklik korkusu aşılayan çürümüş yapıdan uzaklaştırdı kendini.

"O halde gidip çantayı alayım."

"Gerek yok." diye cevap veren Merfr, asansörün yanında, karanlığın
içinde bekleyen iki çantadan birisini alıp Jaros\'a uzattı;

"Taşıyabileceğimiz kadarını çantalarımıza yükledim. Almak istediğin
fazladan bir halt yoksa, vadinin bu yanında bulunmak pek akıl karı
değil."

Eski haline oranla kesinlikle ağırlaşmış olan çantasının tutulacak yeri
olmadığı için, kalın bir tel ile yamalanmış fermuarını çekip açtı ve
içinde bulduğu ekstra tabanca, şarjör ve bir-iki adet el bombasını
gördü. Esas kontrol etmek istediği yer, çantanın sırt kısmındaki ufak
bölmede saklı duran usturası olmuştu. Ağırlığı onaylayıp fermuarı
çektikten sonra çantayı sırtladı, işgalcilerden aşırdıkları silahı
omzuna geçirdi ve kendi çantasını kontrol eden Merfr\'ün yakasından
çekip aldığı ufak lamba ile bir defa daha asansör boşluğundaki mesafeyi
gözden geçirdi; en çok da merdivenleri.

"İkimizi birden taşıyamaz olursa, bu kaçak madeni kuranlar, ben ölmeden
önce çok fazla küfür yiyecekler." dedi ve lambayı, tutması için Merfr\'e
uzattıktan sonra ağırlığını öne vererek bir ayağını merdivenlere
geçirdi; dengesini sağlayabildikten sonra, bisiklete binmeyi yeniden
keşfetmek zor olmamıştı.

Işığı yeterince uzun süre tuttuğunu düşündü, Merfr. Lambayı yeniden
yakasına tutuşturdu ve çantasını sırtına aldıktan sonra bu dünyada pek
yalnız olmadığını hatırlatan bir dizi ayak sesi ile irkildi. Anlamadığı,
muhtelemen sadece söyleniş şekli nedeniyle kulağa pek kibar gelmeyen bir
dilden çıkan ve bir miğferin derinliklerinden gelen emir tümcesinin ne
amaçla ağza alındığını görebilmek için linguist olması gerekmiyordu.
Merdivenden gelen ses durduğu anda, ellerini kaldırıp yavaşça arkasını
dönmeye başladı. Bu sırada spot ışığı kıvamına gelmiş silahların
lambaları tarafından yeterince taciz edilmekteydi. İki eline de en yakın
silah, beline soktuğu bir tabancaydı ve en kolay sağ eliyle
ulaşabilirdi. En iyi ihtimalle içlerinden birisi, infaz etmeden önce
üzerini aramak için yanına yaklaşacaktı; en kötü ihtimalle, merdivenleri
sessizce çıkmaya çabalayan Jaros bir şekilde yardımcı olmaya
çalışacaktı.

Ancak hikayenin gidişatını ve Merfr\'ün buz kesmek üzere olan terinin,
tenine ettiği işkencenin etkisini yıkıp geçen hareketlilik, çürümüş
konteynerin içinden fırlayan bir savaş çekici olmuştu. İlk üç askeri
yere yığan çekiç, geriye bir adet ecel ile karşı karşıya gelip ne
yapacağını şaşırmış kurşun askercik bırakıp, askerin ardında kalan beton
duvara saplanmıştı. Aradıkları adamlara odaklandıkları için bölgeyi
doğru dürüst taramamış olmanın acısını çıkarmakta olan işgalci,
kapısının açık olup olmadığını kestiremediği konteynere silahını
çevirmeyi akıl edebilmişti geç de olsa. Kapıda oluşan yarık, içeriden
atılan çekicin darbesinin bir ürünüydü. Fakat tetiğe abanıp da
konteyneri yağmura tutmamış olmanın verdiği pişmanlık, bu işgalci askeri
çabuk bulacaktı. Çekiçten daha ağır ve geniş, gaz maskeli bir adam,
konteynerin yarık kapısından fırladığı gibi boğazından yakalamıştı
zavallı askeri.

"Merfr!"

Bu sırada asansörün demir kapısını, daha önce hiç kullanmadığı bir
kuvvet ile çekip kapatmış olan Merfr, methini çok işittiği rahiplerden
birisiyle karşı karşıya kaldığını ve biraz önce üç askeri bir çekiç
darbesiyle indirip, işgalcilerin bölgedeki son elçisi için gösteriş
yaparak boyun kıran ne olduğu kestirilemeyen insansı yaratığın,
varlığından fazlasıyla haberdar olduğunu iyi biliyordu. Bu yüzden
kısıtlı zamanını en iyi şekilde kullanmaktan yana durdu ve belinden
tabancasını çıkarıp yakasındaki cılız ışıktan görebildiği kadarıyla ateş
etmeye başladı rahibe, yıkık duvarın diğer yanına koştururken.
Çantasının içinden el fenerini daha önce çıkarmamış olması ve basit bir
okuma ışığına güvenmesinin büyük bir hata, büyük bir açık olduğunu
görmesi zor olmamıştı.

Yıkıntıların arkasına geçtiğinde hızla çantasını açıp yakasındaki
lambadan kurtuldu ve çabuk davranarak bir başka tabancayı beline
sokuşturup birkaç şarjörü, bir el fenerini cebine attı ve büyükçe bir
bıçak çıkarıp sol eliyle kavradığı gibi yıkıntının karanlık bir yanına
yöneldi. Akıl sağlığı dahilinde sürekli bahsini geçirdiği bu rahibin,
abartılacak bir yapıda olmadığını görmüştü ve o gaz maskesi yüzünden iyi
bir görüş alanına sahip olmaması gerekiyordu. Gaz maskesini neden
taktığını da anlamak güçtü. Daha önce bu olayı yaşayıp hayatta
kalmışların anlattıkları kadarıyla rahipler çatışma sırasında gaz
maskesi takıyorlardı, ama ne amaçla olduğunu kestirmek mümkün değildi.
Öte yandan neden bunu düşündüğünü kendisi de merak ediyor, ama maskenin
görüş alanını kısıtlamaması gibi anormal bir ihtimalin düşüncesi bile
ona korkunç geliyordu. Yine de adamı en son gördüğü noktaya yönelecekti.

Etrafını dinleyerek ve bir savaş çekicinin vuracağı darbeyi hayal
ederek, olabildiğince sessizce açık olduğunu bildiği, daha önce keşif
yaptığı bir alana yönelmişti. Prefabrik bir ofis ile arasında geniş bir
avlu bulunuyor, avlunun bir tarafı, içinde bulundukları ne idiği
belirsiz yapılanmanın çıkışına ulaşıyordu. Ne düşüneceğini, ne şekilde
bu durumdan kurtulacağını bilmediği için sadece aklına gelen ilk ve
doğal olarak son şeyleri yerine getiriyordu.

Önünde bulunan delikten dizi üzerinde sürünüp henüz avluya çıkacakken,
kafasının üzerinde patlayan ve geçici sağırlığa neden olacak kadar
kuvvetli bir darbe, hızına hız katmıştı. Rahibin, kendileriyle oyun
oynadığını biliyordu. Belki de anlatılanlar o kadar gerçekçi değildiler;
belki de bu sanları yayılmış rahipler, bolca zayıf yanları bulunan güçlü
insan evlatlarından fazlası değildiler. Uzun prefabrik ofisin en sonunda
bulunan kapıyı kırarak içeri girdi ve en yakın pencereyi, pencerenin
önünde bulunan masadan destek alarak sipere çevirip ateş etmeye başladı.
Atışlarının yerlerini bulup bulmadıklarından emin olmamasına rağmen en
azından bir veya iki defa hedefini tutturduğundan emindi. O kadar da
uzak bir mesafeden bahsetmiyorlardı zira.

Birkaç saniye boyunca yerinde bekleyen ve tabiri caizse poz vermekte
olan rahip, sol elinde tuttuğu çekici omzuna alıp sağ elini ofise doğru
kaldırdı. Hiçbir efor sarfetmemiş olmasına rağmen, önündeki masa ile
birlikte Merfr\'ü geriye püskürtmüş; ucuz prefabrik ofisin sağ kısmının
içeri doğru göçmesine, yer yer parçalanmasına neden olmuştu. Bir
ayağıyla masayı hızla ittirdikten sonra hemencecik ayağa kalkan Merfr,
ofisin tamamının yavaşça buruşturulduğunu fark edip, ofisin diğer
yanında kalan cama doğru koşturmaya başladı. Elinden düşürdüğünü geç
fark ettiği bıçağı, listesinde karaladığı son problem olarak yerini
almıştı. Buruşma sürdükçe, içeri doğru püsküren cam parçaları ve konutun
diğer malzemeleri, can derdindeki adamın yüzünde çiziklere neden
olmuşlardı.

Zaten patlamış olan camdan dışarı fırlamış olan Merfr, elindeki silahın
miladını doldurması ardından belindeki diğer silahı çıkarıp nişan aldığı
vakit, yanında beliren acı gerçek ile karşılaştı ve göğsüne yediği,
ironik bir biçimde pek tahmin ettiği gibi gerçekleşmemiş, çekiç darbesi
ile yakınlardaki bir konteynerin duvarına fırladı. Sırtında hissettiği
derin acı, hayatta kalsa dahi ayağa kalkmak için bir mucizeye ihtiyacı
olacağını anlatabilmişti kendisine. Silahını doğrulttuğunda yediği
tekme, bu denli aciz kalıp kalmamanın hangi meşrutiyete dayanadığına
karar vermesini kolaylaştırmıştı.

"Can!"

Ancak görebiliyordu, hayal meyal de olsa. Rahibin göğsünü koruyan bir
çelik yelek vardı. Omzu, boynu ve bir kolundan kan akıyordu. Kesinlikle
ölümlüydü, en az kendisi kadar. Kanının çekildiğini hissettiği kadarını,
kendini bu hale getiren cani de hissediyordu. Bir şeyi daha öğrenip
gidebilmekten ne kadar haz etmese de. - Lakin, yakın bir mesafede bir
levyenin şeklini algıladı: O sivri uç.

Gülümsedi. Gaz maskesinin diğer yanında gördüğü yansımasına bakıp kana
bulanmış dişlerini gösterdi. Hala meydan okuyabilecek kadar kendinde,
hala kaderin bir etkisinden açığa çıkan bir tepkiyi hoş karşılayabilecek
kadar gözleri açık\... Levyenin bir tarafından girip, diğer yanında
çıktığı omuz; Merfr\'ün, bir şeyi öğrenip bunu pratiğe dökebilecek kadar
savaş alanına yakın olabildiğini simgeleyecekti. Karşılığında ise
gözlerini kapatacak, boğazını sıkı sıkıya tutup, bütün bedenini havaya
kaldıran parmaklara emanet edecekti hayatını. Bu sefer, sırtını çarptığı
vakit hiçbir şey hissetmemek üzere.

"Can!" diye bağırdı Jaros, tüm eşyalarından ve tüm gereksiz ağırlığından
kurtulmuş, deli gibi koşturuyor; bir elinde keskin bir bıçak, diğer
elinde ise kullanamayacak kadar ilkel hissedişine kurban giden
tabancası.

Eski dostunu ve her daim düşmanını yere seren o oksijen israfı bedenin
hayatta olup olmaması değil, hareket edip etmemesi önemli idi. Gaz
maskesinin saklamadığı bir kısım vardı ki, bilinçli olmasa da bütün
hayvani dürtüleri ile vücudunu o noktaya yönlendirmişti. Görülmemiş,
şahit olmadığı bir hız ile rahibin ardına yaklaştı ve elindeki parlak,
keskin ve işçiliği ile dillere destan olabilecek bıçağı, rahibin
ensesine sapladı. Parçaladığı omurilikten gelen her kırılma sesi,
kulağına çalınan bir senfoni görevi görüyor; oluk oluk akan kanın
durduğu vakit, bu vücut içinde bir damla bile canlılık kalmayacağının
bilinci, yanıp kül olmuş sinirlerini geri getiremeyeceğini bile bile su
serpmeye çabalıyordu ruhuna.

Merfr\'ün çoktan bu dünyayı boşverip gitmiş bedeninin yanına çöktü
dizleri. Bir eliyle arkadaşının kafasını kaldırdı, diğer eliyle
arkadaşının elini kavradı. Uykusuz, bitkin gözlerinin kenarlarında
parlayan gözyaşları, daha fazlasını kaldıramayacak yorgun bedeni için
yeterince ağırlık yaratıyordu. Buna rağmen ağlamaya, dışa vurmaya devam
etti hissettiklerini ve kaybettiklerini. Tek kelime etmeden,
düşüncelere, anılara izin vermeden bir defa daha bir dostun, bir tanıdık
suratın yitip gidişine müdahale edememenin suçluluğunu yaşıyordu.

Henüz her şeyi anlatamamıştı bile. Hayatındaki, hayatını değiştiren o
ufak detayları: Hayatına yön verip dünyasını karanlığın içine hapseden o
gereksiz detayları açıklayıp da eski bir dosta açıklayamamıştı yıllar
boyu süren düşmanlıklarının nedenini. İnandıklarının ve daha da önemlisi
inanmadıklarının ayırdığı yolları ortaya döküp de kritiğini
yapamayacaklardı, boşa veya değil; öyle veya böyle geçirdikleri
hayatlarının - en çok da nasıl böyle bir kaçığa evrildiğinin.

O sırada gözüne ilişti, Merfr\'ün okuduğu o ince kitap. Montunun iç
cebinden ancak fırlamıştı dışarı. O kadar seviyordu bu adamı, bu kitap.
Kendi çocuklarının bile varlığından haberdar olmadıkları bir hikaye
kitabı; kendi çocukluklarından kalma ve geleceğe miras
bırakamayacakları. Arkadaşını yavaşça yere bırakıp kitabı eline aldı.
Gözyaşlarını silmeye dahi fırsat bırakmadan oturdu yere, kolları
dizlerinin üzerinde. Elinde bu kitap ve kitabın en kolay açılan sayfası.

Sayfanın arasından bir fotoğraf düştü avcunun içine, arkasını dönmüş,
görünmek istemeyen. Tahmin edebiliyordu elbet, bu fotoğrafın ne olduğunu
ve neden burada bulunduğunu. Her ne kadar yıllar boyunca bu adamın
kanunsuz kanunlar arasından bir adalet arayışına hedef olduysa da, bu
adam hakkında, zamanında aynı cephede ölümle uyuklarken bile bildiği ve
aslında bir zamanlar paylaştığı bir gerçek vardı: Aile.

Fotoğrafın üzerindeki çocukların suratlarına bakmadı dahi. Fotoğrafı
aldığı şekilde kitabın arasına koydu ve yavaş yavaş delinmeye başlayan
zifiri karanlığın ortasında, cesetlerle dolu bir dünyanın kalbinde, bir
ölü adamın dünyasını geçirdi gözlerinin önünden.